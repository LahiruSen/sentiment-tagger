<?xml version="1.0" encoding="UTF-8" standalone="yes"?>
<newsArticle>
    <articleId>337255</articleId>
    <title>පොලිස් පොතේ කළු පැල්ලම් මකයි</title>
    <author>චමින්ද මඩවල</author>
    <date>2015 අගෝස්තු මස 02 16:04:16</date>
    <body>මානුෂික හැගීම් තරු පැළදු නිල කබායකට යටපත් කළ හැකිද? ජනරජ ලාංඡනයත් තරුත් ගැසූ නිලධරයන් රුදුරු ගිනි අවියේ බලය නිරායුධ මිනිසුන්ට පෙන්වූ යුගයක් ද අපට තිබිණි. සත්‍ය වාර්තාකරයේ නියැලුණු මාධ්‍යවේදීන්ගේ ඇස් අන්ධ කිරීමට පහර දුන්නේ ද නිල කබාය ඇඟ ලා ගත්තේය. එවන් නිලධාරින් අතර සිටින තරුවේ උෂ්ණය ඇඟට නොගත් මානුෂික හැගීම් ඇති, රටට අවශ්‍ය ආරක්ෂක නිලධාරින් ගැන ලියන්නේ ද මාධ්‍යවේදියෝය.
ඔහු සබරගමුව පළාතට අනුයුක්තව සේවයේ යෙදෙන පොලිස් බුද්ධි අංශ නිලධාරියෙකි. පොලිස් සේවයේ අත්දැකීම් ඇති මෙම බුද්ධි නිලධාරියා පසුගියදා ලංකාදීප එසැණට මුණ ගැසුණි. ඔහුගේ සේවා කාලයේ සිදුකළ පොලිස් සේවා රැසක් අප සමඟ සුහදව පැවසිය. මේ එයින් එකකි. ඔහුගේ වචනයෙන්ම මෙසේ සටහන් කරමු.
මේ පුද්ගලයා හිරෙන් පැනපු කෙනෙක්. ගෙවල් බිදීම් මංකොල්ලකැම් ඔහුට එරෙහිව තිබුණු චෝදනා. ඔහු හිරෙන් පැන ටික කාලෙකින් නැවතත් ඒ පළාතේ ගෙවල් බිදීම් හොරකම් වැඩිවෙන්න පටන් ගත්තා. පොලිසිය අනුමාන කළේ ඔහුගේ අනුදැනුමක් හෝ සම්බන්ධයක් මේකට තියෙන්න පුළුවන් කියලා. ඔහුව නීතියේ රැහැනට කොටුකර ගන්න උත්සහ කරන හැම අවස්ථාවකම ඔහු එයින් සුක්ෂමව රිංගලා ගියා. පොලිසිය ගැන ඒ පළාතේ ජනතාව අසුබවාදීව හිතන්න ගත්තා. ඒ අතරේ තමයි බුද්ධි අංශයට මේක බාර දුන්නේ. බුද්ධි අංශ නිලධාරීන්ට මේ කාරණය හොයන්න ලේසි වුණේ නැහැ. ඉහළ නිලධාරීන්ගේ උපදෙස් අනුව තමයි හැමදේම කළේ. අපි ප්‍රථමයෙන් එම පුද්ගලයාගේ පුද්ගලික තොරතුරු හොයා ගත්තා. ඔහු කසාදයක් කරගෙන ඇය අතහැරලා වෙනත් කාන්තාවක් එක්ක ජිවත් වෙනවා කියලා අපිට දැනගන්න ලැබුණා. කසාද බිරිඳගේ මාර්ගයෙන් අනියම් බිරිඳගේ තොරතුරු සොයා ගත්තා.
අම්මාගේ තොරතුරු ගත්තා. ඒ අම්මට නොදැනෙන්න දුවගේ තොරතුරු ගත්තා. ඒ වෙනකොට එම පුද්ගලයා හිරෙන් පැන අවුරුදු හතක් වෙනවා. ඔහුගේ අනියම් බිරිදට අවුරුදු පහක ගෑනු දරුවෙක් ඉන්නවා. දරුවාගේ නමත් ගත්තා. අනියම් බිරිදගේ දුරකථන අංකය හොයා ගත්තා. ඒ අංකයේ දත්ත හරහා අපි දැනගත්තා එයාලා ඉන්න ප්‍රදේශය. පොඩි දරුවාගේ වයසත් අනුව එයා ළදරු පාසල් යන්න ඕනේ කියලා අපි අනුමාන කරා. ඒ ප්‍රදේශයට ගිහින් හැම ළදරු පාසලකම දරුවාගේ නම හෙව්වා. අපිට හම්බ වුණා. භාරකාරිත්වය අනියම් බිරිඳගේ නමින් තියෙන්නේ. ලිපිනය දැනගත්තා. ඔහු අත්අඩංගුවට ගත්තා. ඔහු අත්අඩංගුවට ගත්ත විදිය මම කිව්වත් ලියන්න එපා. ඒක රහසක්. වරදකරුවෙකුට පොලිසියෙන් කවදාවත් බේරෙන්න බැහැ. අදාළ වරෙන්තු කරු අත්අඩංගුවට ගත්තට පස්සේ සිද්ධ වු දේ හරිම අනුවේදනීයයි. ඒක ලියන්න.
අපි ඔහුව අත්අඩංගුවට ගත්තේ ඔහු ජිවත් වුණු පොල් ඉඩමේ ඉදලා. සරම් කමිස ඇදලා හිටිය අපි අදුනගන්න ඔහුට බැරි වුණා. ඔහුගේ දෑතට මාංචු දානවත් එක්කම පුංචි දුව ආවා. ඇය අන්න ගත්තා. තාත්තා ගෙනියන්න එපා එයා ගෙනියන්න කිව්වා. මම ඉක්මණට එයාගේ මාංචු ගලවලා ළමයාගේ හිත හදන්න කල්පනා කළා. ඔහුට පැනලා යන්න බැරි විදියට වැඩ කටයුතු සිද්ධ කළා.
දුවේ අපි තාත්තගේ යාළුවෝ අපි විහිළුවක් කළේ. මොකද, තාත්තා අපිව බලන්න ආවේ නැහැනේ එකයි. මම  ඇයට එහෙම  කිව්වා.
ඔහුට මෙහෙම කිව්වා. පොලිසිය ඔයා අල්ල ගත්තා කියලා කියන්න එපා. දවස් කිහිපයකට යාලුවොත් එක්ක ගමනක් යනවා කියලා කියන්න.
ඔහුත් ඒ විදියටම රඟපෑවා. දරුවා හිනා වුණා. විනාඩි ගානාක් තාත්තාත් එක්ක හුරතල් වුණා. ඒ අතරේ මම දරුවට චොකලට් එකක් ගෙන්න කියලා අපේ කෙනෙකුට කිව්වා. මොකද පොලිසියෙන් චොකලට් අරන් සැකකරුවෙක් අල්ලන්න යන්නේ නැහැනේ. ඔහු අද හොඳ කෙනෙක් විදියට හිරෙන් නිදහස් වෙන්න ළගයි. හිරගෙදර යහපත් කල්කිරියාවෙන් හිටපු නිසා ඉක්මණට නිදහස් වෙනවා. අපි කියලා දුන්නු කරුණු කාරණාත් පොලිසිය දරුවට සලකපු කාරුණික බවත් ඔහුගේ වෙනස් වීමට හේතු වුණා. ඒ දරුවා ලොකු වෙලා කරුණු කාරණා තේරුම් යන දවසට ලංකාවේ පොලිසිය දිහා බලන්නේ සුබවාදීව නේද?
 </body>
    <comments>
        <comment>
            <author>දුන්ගු</author>
            <date>2015-08-02 15:16:10</date>
            <index>0</index>
            <phrase>සැම ප්‍රශ්නයකදීම මානුෂිකව වැඩ කරන්න හැකි නිලධාරීන් රටේ සිටිනවා නම් ලංකාවේ තියන ප්‍රශ්න විසඳාගත හැකි වෙනවා. නමුත් අවාසනාවකට එහෙම නිලධාරීන් හරිම අඩුයි.</phrase>
            <sentiment>UNDEFINED</sentiment>
        </comment>
        <comment>
            <author>ගයාන්</author>
            <date>2015-08-02 15:32:15</date>
            <index>1</index>
            <phrase>ඔහොම වැඩකරන නිලදාරීන් හොයා ගන්නත් අපහසුයි.</phrase>
            <sentiment>UNDEFINED</sentiment>
        </comment>
        <comment>
            <author>රූපවතී</author>
            <date>2015-08-02 17:12:25</date>
            <index>2</index>
            <phrase>ඇයි අපේ රටේ හැම පොලිස් නිලධාරියෙකුටම මෙහෙම ආදර්ශවත් පොලිස් නිලධාරීන් වෙන්න බැරි? මේ සිදුවීම බොහොම ආදර්ශමත්</phrase>
            <sentiment>UNDEFINED</sentiment>
        </comment>
        <comment>
            <author>තිලක්</author>
            <date>2015-08-03 05:31:21</date>
            <index>3</index>
            <phrase>පොලිස් දෙපාර්තමේන්තුවටම හොද පාඩමක් කියාදුන් මේ මහත්මයට තෙරුවන් සරණි..අනිකුත් නිලධාරිනුත් මේ දේවල් අහල බලල හොඳ යහපත් නිලධාරීන් වෙන්න කියා ප්‍රාර්ථනා කරනවා.</phrase>
            <sentiment>UNDEFINED</sentiment>
        </comment>
        <comment>
            <author>මනෝරි</author>
            <date>2015-08-03 05:54:23</date>
            <index>4</index>
            <phrase>මම බැලුව වාර්තා වැඩසටහනක්, ලයිසන් නැතිව අත්තම්මා කෙනෙක් මිනිපිරීට පාසලට දවල් කෑම එක අරන් යනකොට පොලිසියට අහු වුනා. මුලින්ම පොලිසිය කළේ පොලිස් වාහනයේ අත්තම්මත් එක්ක ගිහිල්ලා කෑම එක ළමයට දෙන එක. ඊට පස්සේ අත්තම්මට විරුද්ධව නීතිය.</phrase>
            <sentiment>UNDEFINED</sentiment>
        </comment>
        <comment>
            <author>ලක්මාල්</author>
            <date>2015-08-03 05:59:55</date>
            <index>5</index>
            <phrase>මේ නිලධාරියා හොද පවුලකින් එන හොද ආකල්පවලින් හෙබි කෙනෙක් බව හැගෙනවා. බඳවා ගැනිමේදී මෙවන් ආකල්ප ඇති අයව බදවා ගන්නවානම් අද ලංකාවේ පොලිසියේ නම හොදට තියේවි.</phrase>
            <sentiment>UNDEFINED</sentiment>
        </comment>
        <comment>
            <author>කස්තුරිආරච්චි</author>
            <date>2015-08-03 11:33:36</date>
            <index>6</index>
            <phrase>හොඳයි. ගොඩක් හොඳයි</phrase>
            <sentiment>UNDEFINED</sentiment>
        </comment>
    </comments>
</newsArticle>
