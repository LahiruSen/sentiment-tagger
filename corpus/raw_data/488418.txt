<?xml version="1.0" encoding="UTF-8" standalone="yes"?>
<newsArticle>
    <articleId>488418</articleId>
    <title>‘පොලිසිය හරියට විමර්ශන කර නෑ‘</title>
    <author>තරිඳු ජයවර්ධන  ටෝනි කරුණානායක</author>
    <date>2016 දෙසැම්බර් මස 08 12:55:15</date>
    <body>අන්තර් විශ්ව විද්‍යාල ශිෂ්‍ය බල මණ්ඩලයේ ක්‍රියාකාරීන් දෙදෙනකු ගම්පහ ඉඹුල්ගොඩ දී මිය යෑමේ සිදුවීමේ පරීක්ෂණ පවත්වද්දී පොලිසියෙන් අඩුලුහුඬුකම් සිදුවී ඇතැයි රහස් පොලිසිය අද (08) ගම්පහ අතිරේක මේහ්ස්ත්‍රාත් ලලිත් කන්නංගර මහතා හමුවේ පැවසීය.
අන්තරයේ සිසුන් දෙදෙනාගේ මරණය සම්බන්ධ පැමිණිල්ල අද (08) කැඳවූ අවස්ථාවේ අගතියට පත් පාර්ශ්වය වෙනුවෙන් පෙනී සිටි නීතීඥ රාජිකා සිල්වා මහත්මිය  ඉදිරිපත් කළ විරෝධතාවලට පිළිතුරු දෙමින් රහස් පොලිසිය එසේ කීවේය.
විශ්ව විද්‍යාල ආචාර්යවරුන්ගේ සියයට හයේ වෘත්තීය අරගලයට සහාය දක්වමින් මහනුවර සිට කොළඹට අන්තර් විශ්වවිද්‍යාල ශිෂ්‍ය බල මණඩලය පා ගමනක් සංවිධානය කර තිබූ අතර ඒ සඳහා අවශ්‍ය අත්පත්‍රිකා තොගයක් ගෙන ඒමට 2012 සැප්තැම්බර 27 වැනි දා අලුයම නුගේගොඩ දෙල්කඳට යද්දී මෙම සිදුවීම වූ බව අධිකරණයේ දී කියැවිණි.
මිය ගිය  එක් සිසුවෙකුගේ නළලේ හිල් දෙකක් ඇති බව  නීතීඥ රාජිකා සිල්වා මහත්මිය ඡායාරූපයක් ඉදිරිපත් කරමින් ප්‍රකාශ කළාය. ඔහු වැටී සිටි ස්ථානයේ උල් නොතිබූ බව කී නීතීඥවරිය එසේ නම් නළලේ හිල් දෙකක් ඇතිවූයේ කෙසේදැයි ප්‍රශ්න   කළාය. ඊට පිළිතුරු දුන් අපරාධ පරීක්ෂණ දෙපාර්තමේන්තුවේ නිලධාරියා කීවේ මෙම මරණ රිය අනතුරකින් නොවූ බවට සැකයක් නැතැයි අධිකරණ වෛද්‍ය නිලධාරියා සහ  රජයේ රස පරීක්ෂක වාර්තා කර ඇති බවයි.
මිය ගිය සිසුවකු පාන්දර දෙකයි තිහට පමණත් පාදයක් සොලවනු දුටු බවට රහස් පොලිසිය සාක්කි සම්පිණ්ඩන මගින් වාර්තා කර ඇති බව ද, එසේ නම් උදේ 7.30 වනතුරු සිට මිනී කාරයකින් සිසුන් රෝහලට ගෙන යෑමට පොලිසිය කටයුතු කළේ ඇයිදැයි සැක සහිත බව ද නීතීඥවරිය කීවාය.
සිදුවීම සම්බන්ධයෙන් සවිස්තරාත්මක වාර්තාවක් ඉදිරිපත් කිරීමට වෙනත් දිනයක් ලබා දෙන ලෙස රහස් පොලිසිය ඉල්ලා සිටියේය.  ඒ අනුව පැමිණිල්ල පෙබරවාරි 28 වැනි දාට කල් තැබිණි.
සිදුවීමට දැන් වසර ගණනාවක් ගත වි ඇති නිසා දීර්ඝ නඩු දිනයක් ලබා දුනහොත් තවදුරටත් සාක්කි විනාශ විය හැකි බැවින් කෙටි දිනයක් ලබා දෙන ලෙස නීතීඥ රාජිකා සිල්වා මහත්මිය ඉල්ලා සිටියාය. පැමිණිල්ල අඟහරුවාදා දිනයක යළි කැඳවන ලෙස රහස් පොලිසිය ඉල්ලා සිටියේය.
ඒ අනුව පෙබරවාරි හත් වැනිදාට නඩුව කල් තැබූ මහේස්ත්‍රාත් ලලිත් කන්නංගර මහතා එදින සවිස්තරාත්මක වාර්තාවක් ඉදිරිපත් කරන ලෙස රහස් පොලිසියට නියෝග කළේය.
 
 </body>
    <comments>
        <comment>
            <author>කමල්</author>
            <date>2016-12-08 07:47:13</date>
            <index>0</index>
            <phrase>හරියට පරීක්ෂණ කරන්න කොහොමද? එතකොට ලොක්කෝ ටික අහුවෙනවනේ.</phrase>
            <sentiment>UNDEFINED</sentiment>
        </comment>
        <comment>
            <author>ටිකිරි</author>
            <date>2016-12-08 07:53:01</date>
            <index>1</index>
            <phrase>අනාගත දරුවන් වෙනුවෙන් ඉදිරිපත් වුණ ඔවුන්ට අද කාත් කව්රුවත් නැහැ. දුකයි.</phrase>
            <sentiment>UNDEFINED</sentiment>
        </comment>
        <comment>
            <author>තිලක්</author>
            <date>2016-12-08 07:55:26</date>
            <index>2</index>
            <phrase>තරුණ ජීවිත දෙකක් විනාශ කරපු/කරන්න අනුබල දුන් අයට ඒවා පළදෙයි කවදාහරි</phrase>
            <sentiment>UNDEFINED</sentiment>
        </comment>
        <comment>
            <author>ටිකිරි බණ්ඩා-නුගේගොඩ</author>
            <date>2016-12-08 07:56:51</date>
            <index>3</index>
            <phrase>මේ දරුවන්ව ලොකුමහත් කරලා විශ්ව විද්‍යාලයට යවන්න මේ අසරණ දෙමාපියන් මොනතරම් දුක් විදින්න ඇද්ද?මේ දරුවන්ගේ දෙමාපියන් හුල්ලන වාරයක් වාරයක් පාසා මේවා කරපු අයට ශාපවේවි</phrase>
            <sentiment>UNDEFINED</sentiment>
        </comment>
        <comment>
            <author>දහම්</author>
            <date>2016-12-08 07:57:39</date>
            <index>4</index>
            <phrase>ඔහොම යමු ඔහොම යමු. 2020 වෙනකම්ම ඔහොම යමු. ඒ වෙනකොට ලක්ෂ 62න් කී දෙනෙක් ඉතිරි වෙයිද කියන එක නම් සැකයි.</phrase>
            <sentiment>UNDEFINED</sentiment>
        </comment>
        <comment>
            <author>දිලිප්</author>
            <date>2016-12-08 08:03:10</date>
            <index>5</index>
            <phrase>සිද්ධිමය කරුණු අනුව නීතියක් පැවතුනු බව කෙසේනම් කියන්නද? වරදකාරී සිතුවිල්ලෙන් ගැළවෙනවා නම් බොරු!</phrase>
            <sentiment>UNDEFINED</sentiment>
        </comment>
        <comment>
            <author>පිටිගල මිලානෝ</author>
            <date>2016-12-08 08:39:14</date>
            <index>6</index>
            <phrase>ඒ කාලයේ මෙවන් අද්භූත මිනීමැරුම් සුළු දේවල්. මේවා අල්ලාගෙන රණවිරුවන් හිරේ දාන්න යනවා කියලා කවුරුත් කෑගහනවා එහෙම නොවෙයි.</phrase>
            <sentiment>UNDEFINED</sentiment>
        </comment>
        <comment>
            <author>දිලීප්</author>
            <date>2016-12-08 11:18:55</date>
            <index>7</index>
            <phrase>කෝ මේ නඩු කල් යන ඒවාට විසදුම් එක්කෝ උසාවි ගණන වැඩිකළ යුතුයි නඩු අහන වෙලාව වැඩි කළ යුතුයි</phrase>
            <sentiment>UNDEFINED</sentiment>
        </comment>
        <comment>
            <author>නුවන්</author>
            <date>2016-12-08 14:21:54</date>
            <index>8</index>
            <phrase>පණ අදින ළමයින් දෙදෙනෙක්ද මේ මළමිනී බවට බොරුවට හඟවලා කඩිමුඩියේ මිනී කාරයකින් ගෙනගිහින් තියෙන්නේ? මේවා කරන්න මිනිසත්බව ලැබූ අයට හැකිද?</phrase>
            <sentiment>UNDEFINED</sentiment>
        </comment>
        <comment>
            <author>සම්පත් පතිරණ</author>
            <date>2016-12-09 03:03:29</date>
            <index>9</index>
            <phrase>ලංකාවේ උසාවි වල වැඩිපුර වෙන්නේ කල්දමන එක. එ්කට විසඳුමක් ඕනෑ. වැරදි නොකරපු අහිංසකයොත් මාස ගණන් හිරේ ඉඳලා, එළියට එනකොට පළිගැනීමේ චේතනාව නිසා නිකම්ම අපරාධකාරයෝ වෙනවා.</phrase>
            <sentiment>UNDEFINED</sentiment>
        </comment>
    </comments>
</newsArticle>
