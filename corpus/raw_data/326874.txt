<?xml version="1.0" encoding="UTF-8" standalone="yes"?>
<newsArticle>
    <articleId>326874</articleId>
    <title>එල්ලී මියගිය දියර්‍ණය කාමරයට ඇවිත්</title>
    <author>ලංකාදීප කර්තෘ මණ්ඩලය</author>
    <date>2015 ජූනි මස 23 16:56:47</date>
    <body>අඹුසැමි යුවළ හා ඔහුගේ බාල දියණිය වෛද්‍යවරයා සොයා පැමිණියේ කළින් දැනුම්දී තිබූ දිනයේය.
මේ තිදෙනාම පැමිණ තිබුණේ සබරගමුව පළාතේ එක්තරා ප‍්‍රදේශයක සිටය.
ඉරිදා ලංකාදීපයේ පළවන අද්භූත කථා පෙළ කියවීමෙන් පසු ඔවුන් වෛද්‍යවරයා සොයා පැමිණ මේ අවතාර ප‍්‍රශ්නයට විසඳුමක් ලබාගැනීමට තීරණය කර ඇත.
මගේ දුව දැනට අවුරුද්දකට විතර කළින් ගෙදර කාමරයක බාල්කයේ ලණුවකින් එල්ලිලා සියදිවි නසාගත්තා. එයා කොල්ලෙක් එක්ක ආදර සම්බන්ධයක් තිබිලා තියෙනවා. ඒ කොල්ලා වෙනත් කෙල්ලෙක් එක්ක යහළුවෙලා කියා දැනගත්තාට පස්සේ තමා මේ විදිහට බෙල්ලේ වැල දාගෙන සියදිවි හානිකරගත්තේ. සියදිවි හානිකරගත් මගේ ලොකු දුව. එයා මැරෙද්දි වයස අවුරුදු 20 ක් විතර වෙනවා යැයි කියමින් එම වෛද්‍යවරයා ඉදිරියේ කඳුළු සළමින් කියන්නට පටන්ගත්තාය.
වෛද්‍යවරයා ඇසූ ප‍්‍රශ්නවලට පිළිතුරු දෙමින් ඇය මෙසේද කීවාය.
මමයි මහත්තයයි පොඩි දුවයි ගමනක් ගියා. ලොකු දුව අපිත් එක්ක යන්න ආවේ නැහැ. එයා තනියම ගෙදර හිටියා. අපි ගමන ගිහින් ගෙදර ආවේ හොඳටම හවස්වෙලා. ගෙදර දොරවල් ඇරදාලා තිබුණා. අපි කතා කළත් ලොකු දුව කතා කළේ නැහැ. පොඩි දුව අක්කේ කියාගෙන ගේ ඇතුළට ගියා. අම්මේ කියා කෑගසාගෙන පොඩි දුව අපි හිටිය තැනට දුවගෙන ආවා. එයා හොඳටම බයවෙලා හිටියේ. කතා කරගන්නවත් බැරි තත්ත්වයක හිටිය බව අපට තේරුම් ගියා. අපිත් හොඳටම බයවුණා. අක්කා කාමරය ඇතුළේ මැරිලා කියා ගොතගසමින් කිව්වා.
මහත්තයයි මමයි කාමරයට දිව්වා. ලොකු දුව කාමරයේ බාල්කයක ලණුවක් ගැටගසාගෙන බෙල්ලේ වැල දමාගෙන මියගිහින් ඉන්න හැටි අපි දෙන්නාත් දැක්කා. සිරුර එල්ලෙමින් තිබුණා. අපේ කෑගැහිල්ලට අහල පහල අයත් ආවා. යාළුවෙලා හිටිය පෙම්වතා වෙන කෙල්ලෙක් එක්ක යාළුවුන නිසා ජීවිතය නැතිකර ගන්න බව දුව මැරෙන්න ඉස්සර වෙලා ලියා තිබුණ ලියුමක් අපිට හම්බවුණා. ඒ කොල්ලගෙ නමත් ගමත් ඒ ලියුමේ ලියා තිබුණා. ඒ ළමයා අපේ ගමට අල්ලපු ගමේ පදිංචිවෙලා ඉන්නේ.
එල්ලිලා මැරිච්ච දුවගෙ අවතාරය මුලින්ම දැක්කේ බාල දියණිය බව මව කියා සිටි නිසා වෛද්‍ය ජනක ජයසූරිය මහතා ඇයගෙන් ඒ පිළිබඳව විස්තර විමසූ අවස්ථාවේ මෙසේ කීවාය.
”මම දවසක් අක්කා මැරිලා හිටිය කාමරයට රෑක ගියා. දොර ඇරියා විතරයි මම දැක්කා අක්කාගේ අවතාරය බාල්කයේ ලණුවකින් එල්ලිලා ඉන්නවා. මම ඉබේටම කෑගැසුණා. මගේ කෑගැහිල්ලට අම්මයි තාත්තයි දුවගෙන ආවා. බය වෙච්ච පාරට මගේ මුළු ඇඟම දහදියෙන් පෙඟිලා තිබුණා. මම දැක්කදේ අම්මටයි තාත්තටයි කිව්වා. ඒ දෙන්නා මගේ කතාව පිළිගත්තේ නැහැ.
ඊට පස්සේ කාලයක් යනකොට මම ඒ කාමරය පැත්ත පළාතක ගියේ නැහැ. ඔන්න තව දවසක් ආයෙත් රෑක මම අක්කා මැරිලා හිටිය කාමරයට ගියා. එතකොටත් මම දැක්කා අක්කාගේ අවතාරය, එල්ලිලා මැරිලා ඉන්න හැටි එදත් මම අරවගේම බයවුණා. ඔය විදිහට මම වරින්වර අක්කාගේ අවතාරය බෙල්ලේ වැලදාගෙන මැරිලා ඉන්නවා වරින්වර දකිනවා. අපේ අම්මයි තාත්තයි මම කිව්වාම ගිහින් බලනවා ඒත් මුලදී ඒ දෙන්නා අක්කාගේ අවතාරය දැක්කේ නැහැ. මොන බොරුද දුවේ ඔහෙ ඇති අවතාරයක් නැහැ කියා කිව්වා. මම කොච්චර කිව්වත් කාමරයේ අක්කාගේ අවතාරය ඉන්නවා කියා අම්මයි තාත්තයි පිළිගත්තෙම නැහැ.
ඇය ගෙල වැල දමාගෙන සියදිවි හානිකර ගන්නා විට ඇඳ සිට ඇත්තේ කළුපාටට හුරු කොට සායක් හා සුදුපාට හැට්ටයක් ඇඳගෙන සිටි බවත් සොහොයුරිය අක්කාගේ අවතාරය දැක ඇත්තේද මේ ඇඳුම් වලින් සැරසීගෙන සිටියදීම බවත් වෛද්‍යවරයාට දැනගැනීමට ලැබිණි.
මාස 2 ක් පමණ ගතවෙද්දී එල්ලී මියගිය තරුණියගේ මවද කාමරයට ගිය අවස්ථාවක සිය වැඩිමල් දියණිය එල්ලී මියගිය ආකාරයටම ඇයගේ අවතාරය එල්ලී සිටින අයුරුද දැක බියට පත්ව කෑගසා ඇත.
ඉන් පසු බාල දියණිය මෙන්ම ඇයද (මව) මේ අවතාරය කිහිපවරක්ම දැක තිබේ.
තවත් ටික කාලයකින් සියදිවි තොර කරගත් දියණියගේ පියාද තම ලොකු දුව කාමරයේ එල්ලී මියගොස් සිටින ආකාරය (ඇයගේ අවතාරය) දැක බියට පත්ව ඇත.
ඔහුද දියණියගේ අවතාරය බාල්කයේ එල්ලී මැරී සිටින ආකාරය දැක තිබේ.
වෛද්‍යවරයා : තුන්දෙනා එකපාරටම අවතාරය දැකලා එහෙම තියෙනවාද? මියගිය තරුණියගේ පියා : දවස් කිහිපයක්ම අපි තුන්දෙනාම කාමරයට ගියා. එහෙම තුන්දෙනා එකට යන වෙලාවල්වලට දුවගේ අවතාරය අපිට මේ වෙනකම් පෙනිලා නැහැ. තනියම කාමරයට ගියාම තමා දුවගේ අවතාරය අර විදිහට එල්ලිලා ඉන්නවා පෙනෙන්නේ.
අඹුසැමි යුවළ තවත් කතාවක්ද වෛද්‍යවරයා සමඟ හෙළිකර සිටියහ.
අපේ ලොකු දුවගේ අවතාරය එයා යාළුවෙලා හිටිය තරුණයා කිහිපවිටක්ම එයාගේ ගෙවත්තේ සැරිසරනවා රෑට රෑට දැක තිබෙනවා. දුව එල්ලිලා මැරිච්ච දවසේ ඇඳගෙන හිටිය ඇඳුම් ඇඳගෙනම ඉද්දි තමා ඒ ළමයා (දියණියගේ පෙම්වතා) දැක තිබෙන්නේ. දුවගේ අවතාරය දැකලා බයවෙලා ඒ ළමයාගේ ගෙදර බලිතොවිල් පවා කර තිබෙනවා. ඒත් වැඩක් වෙලා නැහැ. ටික දවසක් යද්දි දුවගේ අවතාරය ඒ ළමයා හොයාගෙන යන්න පටන් අරන්. බැරිම තැන ඒ ළමයාගේ අම්මයි තාත්තයි ඒ ළමයාත් එක්කගෙන ගේ අතහැරදාලා යන්න ගිහින්. කොහේ ගියාද කියා කියන්න අපි දන්නේ නැහැ. ගමේ ඉන්න අපි දන්න හඳුනන අය තමා ඔය විස්තරේ අපිත් එක්ක කිව්වේ.
කාලයක ඉඳලා දැන් අපි දුව එල්ලිලා මැරිච්ච කාමරයට යන්නේ නැහැ. ඒක වහලා දාලා තියෙන්නේ. ඉඳලා හිටලා දවසක දවල් කාලයට කාමරයට ගිහින් අස්පස් කරනවා. ඒත් අපි තුන්දෙනාම තමා කාමරයට යන්නේ. තනියම යන්නේම නැහැ. තනියම ගියොත් ලොකු දුවගේ අවතාරය පෙනෙයි කියා අපිට ලොකු බයක් තියනවා. අපිත් ගේ විකුණලා ඈත පළාතක පදිංචියට යන්න හිතාගෙනයි ඉන්නේ ඒත් කාමරයේ අවතාර කතාව ගමේ හුඟදෙනෙක් දන්න නිසා ගේ විකුණගන්න විදිහක් නැහැ.
 
 
 
බාහිර පරිසරයේ උත්තේජනයකින් තොරව, කෙනකුගේ මොළයේ සිදුවන රසායනික වෙනස්කමක් නිසා විවිධ රූප පෙනීම, ශබ්ද ඇසීම, ස්පර්ශ කරන්නා සේ දැනීම හෝ රසක්, ගඳක්, සුවඳක් දැනීම, මනෝභ‍්‍රාන්තිමය අත්දැකීමක් ලෙස සරලව හඳුන්වා දිය හැකියි.
මනෝභ‍්‍රාන්තිමය අත්දැකීම්  ඕනෑම නිරෝගී අයකුට ලැබෙන්නට ඉඩ තිබෙනවා. මේ නිවසේ තිදෙනාම විවිධ අවස්ථාවන්හිදී ලැබුවේ එවැනි මනෝභ‍්‍රාන්තිමය අත්දැකීම්. බාල සොයුරිය, ගෙළ වැලලාගෙන මියගිය සිය වැඩිමහලූ සොයුරිය දැකීමෙන් මහත් සේ කම්පාවට පත්ව සිටියා. ඒ දර්ශනය ඇගේ සිතින් කිසිදාක ඉවත්ව නොයන්නක් බවට පත්ව තිබුණා. හොල්මන්, අවතාර, භූතාත්ම ආදී මනඃකල්පිත නිර්මාණයන් පිළිබඳව කතාන්දර අනෙකුත් දරුවන් සේ ඇය ද කුඩා කල සිටම අසා තිබුණා. ඒ නිසාම ඒ නිවසේ ඔවුන් කාලය ගත කළේ ඉතාම අවිනිශ්චිත බවකිනුයි. කොයි මොහොතේ හෝ සිය සොයුරිය, දියණිය භූතාත්මයක්වී යළි පැමිණේවිදෝ යන සැකය ඔවුන් තුළ තිබුණා. වඩාත්ම සිත ව්‍යාකූලවී සිටි බාල දියණිය සිය අක්කාගේ රුව දකින්නේ ඒ අනුවයි. අන්අයට නොපෙනී ඇයට පමණක් ඒ රූපය පෙනෙන්නේ එය ඇගේ සිතේ ඇතිවූ දෙයක් නිසායි. එහෙත් ඇය ඒ ගැන නිතර නිතර පවසන විට නිවසේ වැඩිහිටියන්ටද ඒ රූපය පෙනෙන්නට පටන්ගැනීම පිළිබඳව අප පුදුමයට පත්විය යුතු නැහැ.
විවිධ අවස්ථාවන්හිදී වුවත්, ඔවුන් තිදෙනාම ලබන්නේ මනෝභ‍්‍රාන්තිමය අත්දැකීම්. බාල දියණිය තමන් මියගිය අක්කාගේ රුව දකින බව නිතර නිතර පැවසීම වැඩිහිටියන්ට උත්තේජනයක් වුණා. ඔවුන් තිදෙනා හෝ දෙදෙනකු හෝ එකට සිටින කිසිදු විටෙක මේ රුව නොපෙනුණේ ද මෙය සිතෙහි ඇඳි රූපයක් පමණක් වන නිසායි.
කෙනකු මියගියාට පසුව යළි කවර ආකාරයක හෝ උපතක් ලබනවාය හෝ භූතාත්ම, හොල්මන් ආදී අදෘශ්‍යමාන බලවේග ලෙස යළි පැමිණෙනවාය යන්න කිසිදු විද්‍යාත්මක පදනමක් නැති, හුදු විශ්වාසයක් පමණයි.
මේ යථාර්ථය ජනතාවට හෙළිකර දීමට මැදිහත් වන පිරිස අවම වීම නිසා භූතාත්ම, හොල්මන් ආදිය පිළිබඳව හුදී ජනයා තුළ ඇති මිථ්‍යා විශ්වාසයන් බැහැර කිරීම අපහසුවී තිබෙනවා. ඒත් ඉරිදා ලංකාදීපය හරහා අප කරන ගවේෂණ තුළින් මේ මනඃකල්පිත නිර්මාණයන්ට ජනතාව තුළ ඇති අනියත බිය මදක් හෝ අඩුවී ඇති බව අපට ලැබෙන ලිපිවලින් පෙනීයනවා. එසේම මේ විශ්වාසයන් කරපින්නා ගැනීම නිසා අනවශ්‍ය ලෙස කරදරයට පත්වී ලක්ෂ ගණනින් මුදල්ද වටිනා කාලය ද නිකරුණේ නාස්ති කරගන්නා අය පිළිබඳව බොහෝ තොරතුරුද අපට ලැබෙනවා. මේ ආකාරයට ජනතාව රවටන උදවියට එරෙහිව ක‍්‍රියාත්මක කරන්නට නීතියක් ඇත්තේ ද නැහැ. මේ පවුලේ අයටත් මියගිය අයගේ බැල්ම ඇති බව ශාස්ත‍්‍රකරුවන් පවසා තිබුණා. එහෙත් මා ඔවුනට එහි යථා ස්වභාවය පහදා දුන්නා. එසේම ඔවුන් තිදෙනාව වෙන වෙනම ගෙන මෝහන නිද්‍රාවකට පත්කර, ඔවුන්ගේ සිතේ තිබූ අනියත බිය ඉවත් කළා. මියගිය කෙනා මියගිය බවත් ඇය කිසිදු ලෙසකින් යළි පැමිණෙන්නේ නැති බවත් මා ඔවුන්ට අවධාරණය කළා.
මියගිය තරුණියගේ පෙම්වතා ද තමන් ඇයට කළේ විශාල වරදක් බව දැනසිටියා. ඒ වරදකාරී හැඟීම ඔහු තුළත් තිබුණා. සිය මියගිය පෙම්වතිය අවතාරයක් වී තමාව සොයා එනු ඇතැයි හෝ තමාගෙන් පළිගනු ඇතැයි යන බිය ඔහු තුළ තිබුණා. සමාජයේ හොල්මන්, අවතාර ආදිය ගැන ඇති මිථ්‍යා මතයන් විශ්වාස කරන  ඕනෑම කෙනකු තුළ මෙවැනි හැඟීම් ඇතිවිය හැකියි.
හොල්මන්, අවතාර යනු හුදු මනඃකල්පිත නිර්මාණයන්ය යන පණිවිඩය කුඩා දරුවාගේ පටන් වැඩිහිටියා දක්වා සියලූ දෙනාටම නිරතුරුවම ලබාදෙන්නේ නම් ඔවුන් තුළ මේ පිළිබඳව ඇති බිය පහවී යාවි. මේ මියගිය දියණියගේ දෙමාපියන්ගේ මෙන්ම ඇගේ සොයුරියගේ හිතේ තිබූ චකිතය මෝහනය තුළින් ඉවත්වීමත් සමගම මහත්වූ සැනසිල්ලක් තමන් තුළ ඇතිවූ බව ඔවුන් තිදෙනාම පැවසුවා.
දැන් ඔවුන්ට ඒ නිවසේ සතුටින් කාලය ගතකළ හැකියි. දස දහස් ගණනින් මුදල් වැයකර තොවිල් පවිල් කිරීමේ අවශ්‍යතාවක් දැන් මතුවෙන්නේ නැහැ. සැබෑ තොවිලයකට විශාල කාලයකුත්, මුදලකුත් අවශ්‍ය වුණත්, මනෝවිද්‍යාත්මක තොවිලයකට ශතපහක් හෝ වැය නොවන අතර, අවශ්‍ය වන්නේද විනාඩි කිහිපයක් පමණයි. මියගිය කෙනකු කවර ආකාරයකින් හෝ යළි පැමිණෙන්නේ නැහැ. ගෙවීයන සෑම තත්පරයකදීම ලොව දෙදෙනකු මියයද්දී සිව්දෙනකු උපදිනවා. එසේම අනෙකුත් ජීවීන් ද සිය ගහනය මිලියන ගණනින් වැඩිකරගන්නවා. එක් ජීවියකුගේ මරණය, ඔහු හෝ ඇය කළ කී දේ කැටිකරගත් තවත් ජීවියකුගේ උපතක් හා සම්බන්ධවේය යන්න විද්‍යාත්මක පදනමක් නැති එක් විශ්වාසයක් පමණයි.
එසේම හොල්මන්, අවතාර ආදිය පිළිබඳ විශ්වාසයක් පැවත එන්නේ අනාදිමත් කාලයක සිට බැව් අප දන්නවා. නූතන විද්‍යාව විසින් හෙළිකර නොගත්, අතීතයේ මිනිසුන් පමණක් දැන සිටි කිිසිවක් ලොව නැහැ. සිදුවූයේ අතීතයේ තිබූ දැනුම සැමවිටම ඊට වඩා විශිෂ්ට වූ දැනුමකින් ප‍්‍රතිෂ්ඨාපනය වීමයි. එහෙත් හොල්මන්, අවතාර අදටත් ජනතා මනස තුළ ”හොල්මන් කරමින්’’ නූතන විද්‍යාවෙන් ගැලවී සිටින්නේ, ඒවා සැබෑවටම පවතින දේ නොවන නිසායි. භූතාත්ම පමණක් නොව දෙව්ලොව, ස්වර්ගය, අපාය ආදී විවිධ නම් වලින් හඳුන්වන ස්ථාන මෙන්ම යක්ෂයින්, පේ‍්‍රතයින් මෙන්ම නානාවිධ දෙවිවරුන්ද සැබෑවටම පැවතුණේ වී නම් මේ වනවිටත් නූතන විද්‍යාවේ ග‍්‍රහණයට ඒවා හසුවී හමාරයි.</body>
    <comments>
        <comment>
            <author>සිතුමි</author>
            <date>2015-06-23 11:45:20</date>
            <index>0</index>
            <phrase>ඔය ඉස්සෙල්ලා පෙම්වතාට අවතාරය පෙනුණු වෙලේ ඇදගෙන හිටි ඇදුම මොකක්ක්ද කියල ඇහුවනම් සමහරවිට ඔය පරීක්ෂණය වෙන අතකට යන්න තිබුනා. මොකද ඒ මැරෙන වෙලේ ඇදුම මොකක්ද කියලා පෙම්වතා දැනගෙන නොතිබෙන්න ඇති.</phrase>
            <sentiment>UNDEFINED</sentiment>
        </comment>
        <comment>
            <author>අමරේ</author>
            <date>2015-06-23 11:46:55</date>
            <index>1</index>
            <phrase>"භූතාත්ම පමණක් නොව දෙව්ලොව, අපාය ආදී විවිධ නම් වලින් හඳුන්වන ස්ථාන මෙන්ම යක්ෂයින්, පේ‍්‍රතයින් මෙන්ම නානාවිධ දෙවිවරුන්ද සැබෑවටම පැවතුණේ වී නම් මේ වනවිටත් නූතන විද්‍යාවේ ග‍්‍රහණයට ඒවා හසුවී හමාරයි." අර නැති වෙච්ච ගුවන් යානා හොයාගන්න බැරි උන එකේ ඕවා කොහේ හොයන්නද.?</phrase>
            <sentiment>UNDEFINED</sentiment>
        </comment>
        <comment>
            <author>සොපී</author>
            <date>2015-06-23 12:26:13</date>
            <index>2</index>
            <phrase>අපිට තේරුම් ගන්න බැරි වුන පලියට ඇසට නොපෙනෙන අද්භූත දේවල් නැහැ කියලා එකහෙලාම කියන්න බැහැ නේද..? මේ ලෝකේ තියෙන දේවල් වලින් අපේ මනසට ගෝචර වෙන්නේ කෙතරම් සුළු ප්‍රමානයක්ද..?</phrase>
            <sentiment>UNDEFINED</sentiment>
        </comment>
        <comment>
            <author>ඉන්දික</author>
            <date>2015-06-23 12:30:32</date>
            <index>3</index>
            <phrase>"නූතන විද්‍යාව විසින් හෙළිකර නොගත්, අතීතයේ මිනිසුන් පමණක් දැන සිටි කිිසිවක් ලොව නැහැ " - මේක ඇත්ත කියල කියන්න බැහැනේද? අපි තාම පිරමිඩ් හැදුවේ කොහොමද නසක ලයින්ස් ආවේ කොහොමද කියල දන්නේ නැතුව කොහොමද මේ වගේ නිගමනයකට එන්නේ? අනික මේ නිසා තමා ඒන්සන්ට් අස්ට්‍රොනුට් තියරි එකත් හදල තියෙන්නේ.. එකේ කියනවා මේ නොදන්නා දේවල් කරන්න අපේ මුතුන් මිත්තන්ට දැනුම ලැබුනේ අතීතයේ පිට සක්වල දියුණු ජීවින් මේ ලෝකේට ආපු නිසා කියල. පරමාණු බෝම්බයේ පියා ලෙස සැලකෙන රෝබෙර්ට් ඔපෙන්හිමෙර් පවා අදහස් කරනවා එයාල හදපු එක ලෝකේ පලවෙනි පරමාණු බෝම්බෙ නෙමෙයි කියල. එ්කට භෞතික සාක්ෂි පවා ඉන්දියාවේ තියන බව පවසනවා.</phrase>
            <sentiment>UNDEFINED</sentiment>
        </comment>
        <comment>
            <author>සුනෙත් හේමන්ත</author>
            <date>2015-06-23 15:02:12</date>
            <index>4</index>
            <phrase>කුසල් රැස් කරපු මිනිස්සු මේ ලෝකේ හොඳින් ජීවත් වෙනවා. අකුසල් කරපු මිනිස්සු තවත් අකුසල් කරමින් මේ ලෝකෙම ජීවත් වෙනවා. අපි පාරේ ගමන් කරනවිට පෙරේත විදිහට ජීවත් වෙන මිනිස්සු ඕන තරම් ඉන්නවා. බුදු දහම හොල්මන් අවතාර පිළිනොගනී. නමුත් වෛද්‍ය විද්‍යාත්මකව පුනරුප්පත්තියක් ඇත. බුදුදහමට එපිට නොපෙනෙන ලෝකයක් නැත</phrase>
            <sentiment>UNDEFINED</sentiment>
        </comment>
        <comment>
            <author>පියල්</author>
            <date>2015-06-23 15:41:42</date>
            <index>5</index>
            <phrase>කාටහරි කියන්න පුලුවන්නම් අපේ ආත්මය කියන එක , අපි උපදින විට කොහේ සිට අපගේ සිරුර තුලට සපැමිණි බව , එතැන් සිට අවතාර හෝ වෙනයම් බලව්ග ගැන විස්වාසය ගැන තර්ක කළ හැක. විද්‍යාව මගින් මේතාක් කල් ජිවිතයේ අගක් හෝ මුලක් ගැන සොයා ගැනීමට නොහැකි වී ඇති බව අප සියල්ලන්ම හොඳාකාරව දනිත් . එබැවින් අවතාර ගැන මනෝ විද්‍යාත්මක මත කෙසේ පිළිගත හැකිද</phrase>
            <sentiment>UNDEFINED</sentiment>
        </comment>
        <comment>
            <author>පෙරේරා</author>
            <date>2015-06-23 16:45:13</date>
            <index>6</index>
            <phrase>කවුරුහරි දන්නා කෙනෙක් ඉන්නවා නම් කියන්න පන්සිය පනස් ජාතකය බොරුද ඇත්තද කියලා.</phrase>
            <sentiment>UNDEFINED</sentiment>
        </comment>
        <comment>
            <author>සංජීව</author>
            <date>2015-06-24 00:09:41</date>
            <index>7</index>
            <phrase>නවීන විද්‍යාව කියන්නේ අද හරි කියන දේ හෙට වැරදියි කියලා කියන විද්‍යාවක්. මුහුදට වැටුණු ප්ලේන් එක හොයාගන්න බැරුව අද මිනිස්සු අවතාර අල්ලන්න හදනවා. මිනිස්සු මොකටද පින් පව් ගැන මහන්සි වෙන්නේ? මේ කියන විදිහට ආයේ උපදින්නේ නැහැනේ!</phrase>
            <sentiment>UNDEFINED</sentiment>
        </comment>
        <comment>
            <author>සඳමාලි</author>
            <date>2015-06-24 06:20:38</date>
            <index>8</index>
            <phrase>දොස්තර මහත්තයා බුදු දහම පිලි ගන්නවද? නැතිද? කර්මය, කර්ම පල විශ්වාස කරනවද?</phrase>
            <sentiment>UNDEFINED</sentiment>
        </comment>
        <comment>
            <author>අනුරුද්දි</author>
            <date>2015-06-24 06:45:06</date>
            <index>9</index>
            <phrase>නූතන විද්‍යාවෙන් ඔප්පු කළ නොහැකි බොහෝ දේවල් මේ ලොව තුළ සිදු වේ ඒ පිළිබඳව මෙම වෛද්‍ය තුමා නොදැන සිටීම පුදුමයට කරුණක් ඔහොම කියපු තර්ක කළ මගේ යහලු වෛද්‍යවරයෙකුට භූතාත්මයක් වැහුන අතර මේ වන විට ඔහුට රැකියාවද අහිමි වී ඇත එපමණක් ද තමන්ගේ තාත්තාගේ භූතාත්මයෙන් අපමණ කරදර විදි වෛද්‍යවරයෙක් ඒ පිළිබඳව පොතක් ලියා පළ කර ඇත නූතන විද්‍යාවෙන් සොයා ගත් අධි ශක්ති කැමරා මඟින් භූතාත්ම ඡායාරූප ගත කර ඇත. එසේ නම් එවැන් නොමැති බව කීම කෙතෙක් නිවැරදි ද ?</phrase>
            <sentiment>UNDEFINED</sentiment>
        </comment>
        <comment>
            <author>නිශාර්ඩ් ප්‍රීනා</author>
            <date>2015-06-24 08:16:24</date>
            <index>10</index>
            <phrase>ඔය භූතාත්ම නැහැයි දැඩිව තර්ක කරන එක හෙලා ප්‍රතික්ෂේප කරන පුද්ගලයින් කිහිප දෙනෙකුට ආරාධනා කර ඔවුන්ගේ කරේ හොඳට බැදපු මස්ජාති සහ කෑම වර්ග ( දොළ පිදේනි ) එල්ලලා සොහොන් පිට්ටනියක තනිකරලා කට්ටඩින් ලව්වා මතුරලා පෙරේතයෝ, කුම්භාණ්ඩයෝ ටිකක් ගෙන්වලා ආශ්‍රය කරන්ට දෙන්ට තියෙන්නේ එලිවනකන් පටිගතවෙන විදියට වීඩියෝ එකකුත් සවි කර. මේ සම්බන්දව කටයුතු කරන දැනුවත් පුද්ගලයින්ගේ සහභාගිත්වයෙන් මෙම කාර්යය පරීක්ෂණ මට්ටමෙන් සිදුකල යුතුයි. පටිගත වුන දේවල් බලල යම් යම් නිගමනයන්ට එලබීමට හැකි වේවි මේ සම්බන්දව පක්ෂව සහ විපක්ෂව අදහස් ප්‍රකාශ කරන අයට. එමෙන්ම මෙය හොඳ සංවාදයකට මුල පිරිමකුත් වේවි. මෙම අභියෝගය කට්ටඩින් සමග කරන්ට භාර ගන්ට ඒ සම්බන්ධව කටයුතු කරන ඔය සමහර සංවිධානවල මහත්තුරු හෝ තනි පුද්ගලයින් ඉදිරිපත් වෙනවනම් සමාජයේ මේ සම්බන්දව ඇති යම් යම් මතයන් ගැන තීරණයකට එන්ට හැකි වේවි. මේ සම්බන්ධව උනන්දුවක් ඇති සංවිධාන මෙම භාරදුර කාර්ය සඳහා ඉදිරිපත් වනු ඇතැයි සිතමි.</phrase>
            <sentiment>UNDEFINED</sentiment>
        </comment>
        <comment>
            <author>ඉන්දික</author>
            <date>2015-06-24 11:23:44</date>
            <index>11</index>
            <phrase>මේ ආර්ටිකල් එකේ පහත නිගමනය විද්‍යානුකුල නැහැ. "නූතන විද්‍යාව විසින් හෙළිකර නොගත්, අතීතයේ මිනිසුන් පමණක් දැන සිටි කිිසිවක් ලොව නැහැ. සිදුවූයේ අතීතයේ තිබූ දැනුම සැමවිටම ඊට වඩා විශිෂ්ට වූ දැනුමකින් ප‍්‍රතිෂ්ඨාපනය වීමයි." මෙම නිගමනයට එරෙහිව බොහෝ සාක්ෂි ලොව පුරා ඇත. එක හරියට නුතන සම්මත විද්‍යාවට එරෙහි විශ්ව සත්‍ය වගේ.</phrase>
            <sentiment>UNDEFINED</sentiment>
        </comment>
        <comment>
            <author>චන්න බුවනක</author>
            <date>2015-06-24 14:22:08</date>
            <index>12</index>
            <phrase>වැරැද්ද කළ පෙම්වතාට නම් ගමත් දාලා යන්න වුණා</phrase>
            <sentiment>UNDEFINED</sentiment>
        </comment>
        <comment>
            <author>චන්ද්‍රා</author>
            <date>2015-06-24 23:11:23</date>
            <index>13</index>
            <phrase>මේ ලෝකයේ අපි දන්නා දෙයට වැඩිය නොදන්නා දෙය වැඩියි.හොල්මන් අවතාර තියෙනවා හෝ නැහැ කියලා ස්ථිරවම ඔප්පු කරන්න ඔය තිබෙන දැනුම හොඳටම මදි.</phrase>
            <sentiment>UNDEFINED</sentiment>
        </comment>
        <comment>
            <author>රාධා</author>
            <date>2015-06-25 01:18:06</date>
            <index>14</index>
            <phrase>මෙහි අදහස් දාන කවුරුහරි කියන්න භූතයෝ අඳින ඇඳුම් භෞතික ද්‍රව්‍යයක්ද? එසේනම් එය අතින් ස්පර්ශ කළ හැකියි නේද? මැරෙනකොට ඇඳගෙන හිටපු ඇඳුම් භූතයා අරගෙන යනවාද?</phrase>
            <sentiment>UNDEFINED</sentiment>
        </comment>
        <comment>
            <author>සඳමාලි</author>
            <date>2015-06-25 08:03:00</date>
            <index>15</index>
            <phrase>මේ දොස්තර කියන විදියට පුනරුප්පතියක් නැහැනේ. කෙනකු මියගියාට පසුව යළි කවර ආකාරයක හෝ උපතක් ලබනවාය හෝ භූතාත්ම, හොල්මන් ආදී අදෘශ්‍යමාන බලවේග ලෙස යළි පැමිණෙනවාය යන්න කිසිදු විද්‍යාත්මක පදනමක් නැති, හුදු විශ්වාසයක් පමණයි. එක් ජීවියකුගේ මරණය, ඔහු හෝ ඇය කළ කී දේ කැටිකරගත් තවත් ජීවියකුගේ උපතක් හා සම්බන්ධවේය යන්න විද්‍යාත්මක පදනමක් නැති එක් විශ්වාසයක් පමණයි. මෙය බුදු දහමට පටහැනි.</phrase>
            <sentiment>UNDEFINED</sentiment>
        </comment>
        <comment>
            <author>යසන්ත</author>
            <date>2015-06-26 00:58:52</date>
            <index>16</index>
            <phrase>මම නම් අදෘෂ්‍යමාන බලවේග විශ්වාස කරනවා</phrase>
            <sentiment>UNDEFINED</sentiment>
        </comment>
        <comment>
            <author>හේරත්</author>
            <date>2015-06-26 01:47:56</date>
            <index>17</index>
            <phrase>දොස්තරලා කියන්නේ බටහිර වෛද්‍ය විද්‍යාව හදාරපු අය.ගමේ ජීවිතෙන් සමුඅරගෙන කොළඹ ආවහම ඒ අයට අතීතය අමතක වෙනවා.</phrase>
            <sentiment>UNDEFINED</sentiment>
        </comment>
    </comments>
</newsArticle>
