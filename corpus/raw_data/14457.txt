<?xml version="1.0" encoding="UTF-8" standalone="yes"?>
<newsArticle>
    <articleId>14457</articleId>
    <title>පිනට දුන් රුපියලින් යාචකයා මහලූ කාන්තාවගේ මුහුණට ගසයි</title>
    <author>වත්තල විශේෂ හෙන්රි නිමල් පෙරේරා</author>
    <date>2011 නොවැම්බර් මස 25 10:15:34</date>
    <body>මීගමුවේ සිට කොළඹ බලා ගමන් ගත් පෞද්ගලික බස් රථයකට වත්තල හැඳල මංසන්ධියේදී ගොඩවූ මගීන් අතරේ අන්ධ යාචකයෙක් සහ ඔහුගේ සහයට සිටි තරුණයෙක්ද විය.
බස් රථයේ ඉදිරි දොරටුවෙන් ඇතුළු වූ ඔවුන් දෙදෙනා රියැදුරු අසුන අසලින්  නතරවී සිටියේ අනෙකුත් මගීන්ට බස්රියට ගමන් කිරීමට ඉඩ සලසා දීම සඳහාය.
තරුණයාගේ අතින් අල්ලාගෙන සිටි අන්ධ යාචකයා බස්රථය යළි ගමන් ඇරඹූ පසු සිය දෑත් එක්කොට බස් රථයේ සිටි මගීන්ට ආචාර කළේය.
”සුබ උදෑසනක් වේවා. ගරු නෝනාවරුනි  මහත්වරුනි සහෝදර සහෝදරියනි, අන්ධ යාචකයා මගීන්ට හිස නමා කතාව පටන් ගත්තේය.
”මගේ ඈස් දෙකම අන්ධ නිසා මට තමුන්නාන්සේලා කිසිම කෙනෙක් පේන්නේ නැහැ. ඒත් මට තමුන්නාන්සේලාගේ සුවඳ දැනෙනවා. පාරේ යන වාහනවල සද්දෙ ඇහෙනවා.
තරුණාකරලා මගේ ජීවිත කතාවට ඇහුම්කන් දෙන්න. තරුණ කාළේ මං මත්පැන්වලට තදින් ඇබ්බැහි වෙලා හිටපු කෙනෙක්. ටික කාලෙකින් මට දියවැඩියාව හැදුනා. මං බේත් වෙනුවට බිව්වේ අරක්කු. දියවැඩියාව උත්සන්න වෙලා මගේ ඇස් දෙකම අන්ධ වුණා. රස්සාවක් කර ගන්න බැරිවුණා. පවුලේ ආර්ථිකය බිංදුවට  බැස්සා.
මගේ  බිරිය මාවයි මේ එකම පුතාවයි දාලා වෙන මිනිහෙක් එක්ක ගියා. ජීවත් වෙන්ඩ ක‍්‍රමයක් නැතිනිසා මේ දරුවත් අරගෙන මං හිඟමනට බැස්සා. මට කිසිම දෙයක් කරන්න බැරි නිසා මගෙ වැඩ සේරම කරන්නෙ මේ දරුවයි. හැමදාම උදේට මගෙ අතින් අල්ලාගෙන මේ දරුවා බස් එකෙන් බස් එකට මා අරන් ගිහිං කීයක් හරි සොයා ගන්නවා. අපි දෙන්නා ජීවත් වෙන්නේ කන්නේ බොන්නේ තමුන්නාන්සේලා දෙන සල්ලි වලිනුයි. ඒ හින්දා අපි ගැන අනුකම්පා කරලා අපට ආධාරයක් කරන්න” අන්ධ යාචකයා තම පුතාගේ ආධාරයෙන් අසුනෙන් අසුනට ගොස් දෑත දිගු කරමින් ආධාර ඉල්ලීය.
මගීන්ගෙන් ලැබුණු රුපියල් පහේ කාසි, දහයේ හා විස්සේ නෝට්ටු සියල්ල එකින් එක ඔහු තම සාක්කුවේ දමාගත්තේ දෑස හොඳින් පෙනෙන අයකු ලෙසය.
බසයේ පිටුපස දොරටුව අසලට පැමිණෙත්ම එහි අසුනක වාඩිවී සිටි මහළු කාන්තාවකට මේ අන්ධ යාචකයා ගැන දුකක් ඇතිවී තම අතේ තිබූ රුපියලේ කාසියක් ඔහු අත තැබුවාය.
රුපියලේ කාසිය දෙස විමසිල්ලෙන් බැලූ අන්ධ යාචකයා  එයින් මහලූ කාන්තාවට දමා ගැසීය.
රුපියලකින් මොනවද බොල කරන්න පුළුවන්.  ඕක අරගෙන ගිහිං උඹේ පිට කසා ගනින්.
මහළු කාන්තාවට බැණවැදී තම පුතාව ද අතින් ඇදගෙන අන්ධ යාචකයා බසයෙන් බැස ගියේ සියල්ලන් මවිතයට  විමතියට පත් කරමිනි.</body>
    <comments>
        <comment>
            <author>පවිත්‍රා</author>
            <date>2011-11-25 12:18:45</date>
            <index>0</index>
            <phrase>හිගන්නට සල්ලි දුන්නු එකයි වැරදි. බිස්නස් එකක්ද කොහෙද</phrase>
            <sentiment>UNDEFINED</sentiment>
        </comment>
        <comment>
            <author>රත්න</author>
            <date>2011-11-25 15:42:08</date>
            <index>1</index>
            <phrase>මටත් ඔය වැඩේ වෙලා තියෙනවා. අලුත් රුපියල අවට පස්සෙ.. දවසක්, මදිවයසේ ගෑනු කෙනෙක්ට රු3ක් දුන්නා. ඒ එක්කෙනා ආපහු ඒක මට දුන්නා. මම නම් ලැජ්ජාවට පත් උනේ නෑ... මොකද, ඒ කෙනා හිතන්න ඇති සත හැත්තෑපහක් දුන්නා කියලා රැපියල සත සිසිපහකට ගනන් හදලා. ඔය සිද්ධිය වෙලා දැනට අවු3ක් විතර. ඉන් එදා මම කිසිම හිඟන්නෙකුට සල්ලී දෙන්නේ නෑ. උන්ට හිඟා කන්නත් ඕන, උන්ට ඕන ගාන දන්නත් ඕනා.. මම නම් කියන්නේ ආච්චී කෙනෙක්ට සීයා කෙනෙක්ට හැර කිසිම කෙනෙක්ට සල්ලී දෙන්න එපා කියලයි..</phrase>
            <sentiment>UNDEFINED</sentiment>
        </comment>
        <comment>
            <author>ජයී</author>
            <date>2011-11-25 17:23:46</date>
            <index>2</index>
            <phrase>පුඵවන් කාලේ කසිප්පු බී ඇස් අන්ධකර ගත් ඔවැනි හිඟන්නන්ට දෙන එකත් මෝඩ කමක්. කසිප්පු පෙරීමේදී ඊතයිල් ඇල්කො‍හොල් (C2H5OH) වලට අමතරව ඇතිවන මීතයිල් ඇල්කො‍හොල් (CH3OH) ඉතාමත් විෂයි. ඒ විෂෙන් ඇස් අන්ධ වෙනවා.</phrase>
            <sentiment>UNDEFINED</sentiment>
        </comment>
        <comment>
            <author>ලූෂන්</author>
            <date>2011-11-28 14:40:21</date>
            <index>3</index>
            <phrase>පොදු ස්ථානවල සිගමන් යැදීම මහජනතාවට හිරිහැරයක්. මෙවන් වංචනිකයන්ට තිත තැබිය යුතුයි.</phrase>
            <sentiment>UNDEFINED</sentiment>
        </comment>
        <comment>
            <author>උපාලි</author>
            <date>2011-11-28 16:16:19</date>
            <index>4</index>
            <phrase>ඔය වගේ අය නිසා අපේ මනුස්සකම් තමයි නැතිවෙන්නේ</phrase>
            <sentiment>UNDEFINED</sentiment>
        </comment>
        <comment>
            <author>රසික</author>
            <date>2012-10-23 15:43:16</date>
            <index>5</index>
            <phrase>පරම්පරාගත පුරුද්දක්ද කොහෙද ??</phrase>
            <sentiment>UNDEFINED</sentiment>
        </comment>
    </comments>
</newsArticle>
