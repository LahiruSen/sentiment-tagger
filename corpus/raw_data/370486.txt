<?xml version="1.0" encoding="UTF-8" standalone="yes"?>
<newsArticle>
    <articleId>370486</articleId>
    <title>ඉරාකයේ පළමු රූ රැජිණ කිරුළු පළඳියි</title>
    <author>අකිල බද්දෙවිතාන</author>
    <date>2015 දෙසැම්බර් මස 20 15:51:34</date>
    <body>පළමුවැනි වරට ඉරාකයේ රූ රැජිණ තේරීමේ තරගාවලියක් සංවිධානය කෙරුණු අතර එහිදී ශ්‍යාමා අබ්දෙල්රහුමාන් නම් 20 හැවිරිදි යුවතිය ඉරාකයේ මුල්ම රූ රැජිණ කිරුළ හිමිකරගත් බව විදෙස් පුවත් සේවා වාර්තා කරයි.
‘මිස් ඉරාක්‘ තරගාවලියේ සංවිධායක මණ්ඩලයේ නිලධාරියකු වන හුමාම් අල් ඔබෙයිදි පවසන්නේ ‘අපි ජීවිතයට ආදරය නොකරන බවට සමහර මිනිසුන් තුළ තිබූ සිතුවිල්ල ඉවත්වූ බව‘යි.
අවසන් තරගය පැවැති බැග්ඩෑඩයේ හෝටලයේ බෝල්රූම් ශාලාව සංවිධායකයන්ගෙන් හා විශාල පිරිසකගෙන් පිරී ඉතිරී ගිය බව එරට මාධ්‍ය වාර්තා කියයි.
තරගය විනිශ්චයට සිටි ජූරි මණ්ඩලය ඉරාකයේ විවිධ ජනවර්ග වෙසෙන කිර්කුක් නගරයෙන් පැමිණි උසැති කොළවන් ඇස් ඇති 20 හැවිරිදි ශ්‍යාමා අබ්දෙල්රහුමාන් තරුණියට පළමු මිස් ඉරාක් කිරුළ ලබාදීමට තීරණය කළේය.
තීන්දුව ප්‍රකාශ කිරීමත් සමග එහි පැමිණ සිටි පිරිස උද්දාමයට පත්වූහ. විශේෂයෙන්ම තරුණයෝ හුනසුනෙන් නැගිට ඇගේ නම කියමින් කෑගසන්නට වූහ.
ඉරාකය ඉදිරියට පියවර තැබීම පිළිබඳව තමා බෙහෙවින් සතුටුවන බව නව රූ රැජිණිය ඒඑෆ්පී පුවත්සේවයට කියා සිටින්නීය. මෙම තරග ඉසව්ව ඉතා විශාල එකක් බවත් එය සියලු ඉරාක ජාතිකයන්ගේ මුහුණේ සිනාවක් මතුකිරීමට සමත්වූ බවත් ඇය කියා සිටියාය.
බොහෝ තරගකාරියන් ආඩම්බර ලීලාවෙන් තරග කළ අතර උස් අඩි සහිත පාවහන් පැළඳ සන්ධ්‍යා කාලයට උචිත අත් රහිත ඇඳුමින් සැරසී සිටි නමුත් දණ හිසින් පහළට ඇඳුම් ඇඳ සිටි බවත් මාධ්‍ය වාර්තා කියයි.
ජයග්‍රාහිකාව සඳහන් කර සිටියේ ඇගේ ජනප්‍රියත්වය උපයෝගී කරගනිමින් ඉරාකයේ අධ්‍යාපනය නගා සිටුවීමටත් යුද්ධයෙන් අසරණවූ ජනතාව වෙනුවෙන් යමක් කිරීමටත් සූදානම් බවයි.</body>
    <comments>
        <comment>
            <author>සොපි</author>
            <date>2015-12-21 03:26:50</date>
            <index>0</index>
            <phrase>තමන්ගේ ජාතික අනන්‍යතාවයට හා කාන්තාවන්ගේ ගරුත්වයට හානියක් නොවන අයුරින් මෙම තරඟ පැවැත්වෙනවා නම් එහි කිසි වරදක් නැතැයි මට සිතේ .</phrase>
            <sentiment>UNDEFINED</sentiment>
        </comment>
        <comment>
            <author>විජිත්</author>
            <date>2015-12-21 08:55:00</date>
            <index>1</index>
            <phrase>තවමත් නොමිනිසුන් සහ ත්‍රස්තවාදයෙන් පිරි ඇති අස්ථාවර රටක, ඇය ඇගේ ජීවිතය පරදුවට තබා කළ සෙල්ලමක්ද ..කියලයි මටනම් හිතෙන්නේ.කෙසේවෙතත් රූමත් ළඳුනේ, ඔබගේ දිරිය, ආත්ම ශක්තිය සහ මහත්වූ අභිමානයට මගේ ආචාරය.</phrase>
            <sentiment>UNDEFINED</sentiment>
        </comment>
        <comment>
            <author>දිලාන් මාධව</author>
            <date>2015-12-21 10:49:49</date>
            <index>2</index>
            <phrase>අන්තවාදී අදහස් වලින් ඈත්වෙලා නවීන ලෝකයත් එක්ක ඉස්සරහට යන්න මේක යෝධ පියවරක් කියලයි මටනම් හිතෙන්නේ. බොහොම ප්‍රශංසනීයයි.</phrase>
            <sentiment>UNDEFINED</sentiment>
        </comment>
        <comment>
            <author>අමාලි</author>
            <date>2015-12-21 12:47:32</date>
            <index>3</index>
            <phrase>සුබ පැතුම්.!</phrase>
            <sentiment>UNDEFINED</sentiment>
        </comment>
        <comment>
            <author>උපාලි</author>
            <date>2015-12-22 07:56:00</date>
            <index>4</index>
            <phrase>අනේ මන්ද හෙට අනිද්දා වෙනකොට මේ කෙල්ල මරල දායිද දන්නෙත් නැහැ.එතරම් බුද්ධිමත්, ගුණවත් අන්තවාදී අය විශාල ප්‍රමාණයක් ඉන්න රටක් ඕක</phrase>
            <sentiment>UNDEFINED</sentiment>
        </comment>
    </comments>
</newsArticle>
