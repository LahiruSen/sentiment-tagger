<?xml version="1.0" encoding="UTF-8" standalone="yes"?>
<newsArticle>
    <articleId>507872</articleId>
    <title>අධ්‍යාපනය විකිණීමට විරුද්ධ වන්නේ ප්‍රතිපත්තිමය හේතු මතයි : ඒ වෙනුවෙන් තමන්ගේ ඇඟ විකුණන්නත් සිද්ධ වේවිද</title>
    <author>සාකච්ඡා කළේ - තරිඳු ජයවර්ධන</author>
    <date>2017 පෙබරවාරි මස 17 06:00:34</date>
    <body>මාලබේ සයිටම් පෞද්ගලික වෛද්‍ය විද්‍යාලයට එරෙහිව අවි අමෝරන පිරිස අතර ඉදිරියෙන්ම සිටින්නේ වෛද්‍ය පීඨ ශිෂ්‍ය ක්‍රියාකාරී කමිටුවයි. අන්තර් විශ්ව විද්‍යාල ශිෂ්‍ය බල මණ්ඩලයේ හා වෛද්‍ය පීඨ ශිෂ්‍ය ක්‍රියාකාරී කමිටුවේ මෙහෙයවීමෙන්  රජයේ විශ්ව විද්‍යාලවල වෛද්‍ය පීඨ අටම සහභාගී කරගෙන දිගින් දිගටම උද්ඝෝෂණ පැවැත්වීය. සයිටම් වෛද්‍ය විද්‍යාලයට මෙතරම් විරෝධයක් ඇයිද යන්න වෛද්‍ය පීඨ ශිෂ්‍ය ක්‍රියාකාරී කමිටුවේ සභාපති රයන් ජයලත් ගෙන් විමසීමු.
 

ප්‍රශ්නය - වෛද්‍ය ශිෂ්‍යයන් ඇයි සයිටම් ආයතනයට විරුද්ධ වෙන්නේ?
පිළිතුර - අපිට තිබෙන්නේ ප්‍රතිපත්ති සම්බන්ධ ප්‍රශ්නයක්.  මූලික වශයෙන් අධ්‍යාපනය සහ සෞඛ්‍ය මුදලට විකුණනවා කියන ප්‍රතිපත්තියට අපි විරුද්ධයි. අධ්‍යාපනය හා සෞඛ්‍ය මූලික අයිතිවාසිකමක් විය යුතුයි. ඒ වගේම මේ ආයතනයේ ප්‍රමිතිය සම්බන්ධ ප්‍රශ්නයක් තිබෙනවා. අපි එය ද්විතීකව සලකන්නේ. මූලිකව තිබෙන්නේ ප්‍රතිපත්තිමය ප්‍රශ්නයක්.
ප්‍රශ්නය - සයිටම් ආයතනයට විරුද්ධ වෙන ඔබ ඇයි  කොතලාවල ආරක්ෂක විද්‍යා පීඨයේ වෛද්‍ය උපාධියට විරුද්ධ නොවෙන්නේ?
පිළිතුර - අධ්‍යාපනය සහ සෞඛ්‍ය විකිණීම ආණ්ඩුව ඇතුළේ සිද්ධ වෙනවද පිට සිද්ධවෙනවද කියා ප්‍රශ්නයක් නෑ. ඒත් එකට අපි විරුද්ධයි.
අධ්‍යාපනය විකුණන ව්‍යාපෘතියකට පෙළගැහෙනවා කියා අපි මුලදිම හඳුනා ගත්තා.  කොතලාවල වෛද්‍ය පීඨයට විරුද්ධ වුණේ ඒ නිසයි. කොතලාවල වෛද්‍ය පීඨය ඇතුළේ විතරක් නෙමෙයි එම විශ්ව විද්‍යාලය ඇතුළෙත් අධ්‍යාපනය මුදලට විකුණනවා. අපේ මූලික සටන් පාඨයක් තමයි කොතලාවල ඇතුළු සියලු උපාධි කඩ අහෝසි කරනු කියන එක.
ප්‍රශ්නය -  කැබිනට් ප්‍රකාශක නම් කිව්වේ කොතලාවල වෛද්‍ය උපාධිය දෙද්දි හිටපු ආරක්ෂක ලේකම්ට බයේ සියලු දෙනා නිශ්ශබ්දව සිටි බවයි.
පිළිතුර - සයිටම් ආයතනය ආරම්භ කරන කාලෙත් ආරක්ෂක ලේකම් හිටියේ ගෝඨාභය රාජපක්ෂ තමයි. සියලු දෙනා සයිටම් ගැන කතා නොකරන කාලෙත් අපි විරුද්ධ වුණා. පෞද්ගලික විශ්ව විද්‍යාල ආරම්භ කරන එකට විරුද්ධව අපි පාරට බැස්සා. රාජපක්ෂ ආණ්ඩුවෙන් මර්දනයට අපි මුහුණ දුන්නා. ශිෂ්‍යයන් දහස් ගණනකගේ පන්ති තහනම් වුණා. ශිෂ්‍ය නායකයන් දෙදෙනකු ඝාතනය කළා. මර්දනයන්ට මුහුණ දෙමින් තමයි අපි සටන අරගෙන ආවේ. ගෝඨාභය රාජපක්ෂට බයේ හිටියා නම් අපි සයිටම් සටන ආරම්භ කරන්නෙත් නෑ.
ප්‍රශ්නය - වෛද්‍ය පීඨවල ප්‍රමිතිය ගැන කියන්න ශ්‍රී ලංකා වෛද්‍ය සභාවට නිර්දේශිත අවම ප්‍රමිති නිර්ණායක නෑ නේද?
පිළිතුර - නිර්නායක නෑ කියන එක අපි පිළිගන්නේ නෑ. එය බොරුවක්. සයිටම් ආයතනයේ ප්‍රමිතිය ගැන අපි ද්විතීකවයි සලකන්නේ. සයිටම් කියන්නේ ලාබ ලැබීම මූලික පරමාර්ථය කර ගත් උපාධි කඩයක්. ලාබ ලැබීම අරමුණු වුණ ගමන් ප්‍රමිතිය ගැන කතා කරලා වැඩක් නෑ. ප්‍රමිතිය රකින්න බෑ. එය අධ්‍යාපනය විතරක් නෙමෙයි හැම ක්ෂේත්‍රයකම ඇති වෙලා තිබෙන තත්ත්වයක්. අද කඩේකට ගිහින් ගුණාත්මක ආහාරවේලක් ගන්නවත් ලැබෙන්නේ නෑ. ප්‍රමිති පාලනය කියන දේ යථාර්ථයක් වෙලා නෑ.
අපේ අසල්වැසි ඉන්දියාවේ ලාභ ලැබීම අරමුණ කර ගත් උපාධි කඩ ආරම්භ වීමත් සමඟ සෞඛ්‍ය ක්ෂේත්‍රය බරපතල අර්බුදයකට මුහුණ දී තිබෙනවා. ඉන්දියාවේ වෛද්‍ය සභාව පවා දූෂිත ආයතනයක් බවට පත් වී තිබෙනවා. පහුගිය අවුරුද්දේ ඉන්දියාවේ වෛද්‍ය සභාවේ සභාපතිවරයා හිරේ හිටියේ පෞද්ගලික වෛද්‍ය විද්‍යාලයකින් අල්ලස් ගැනීමකට. මීට අදාළව ඕන තරම් උදාහරණ කියන්න පුළුවන්.
ප්‍රශ්නය - වෛද්‍ය සභාවේ ලේඛකාධිකාරී මේකට විරුද්ධ වෙන්නේ ඔහුගේ දියණිය ඉවත් කළ නිසා බව ඇමැතිවරයෙක් කිව්වා. හැමෝම සයිටම් ආයතනයට විරුද්ධ වෙන්නේ පෞද්ගලික ගැටළු නිසාද?
පිළිතුර - අපිට පෞද්ගලික කාරණයක් නෑ මේකට විරුද්ධ වෙන්න. අධ්‍යාපනය ලැබීම අහිමි වෙනවා කියන්නේ මිනිස්සුන්ට ජීවත්වීම සම්බන්ධයෙන් ප්‍රශ්නයක් ඇති වෙනවා. අධ්‍යාපනය මුදලට විකිණෙනවා කියන්නේ මිනිස්සුන්ට මුදල් වියදම් කරන්න වෙනවා අධ්‍යාපලනය ලබා ගන්න. තමන් කොච්චර දුරට ඉගෙන ගන්නවද කියන කාරණය තමන්ගේ අතේ තියන මුදල මත තීරණය කරන්න වෙනවා. පාසල්වලින් මුදල් අය කරනවා කියන ප්‍රශ්නය දැවැන්ත සමාජ ප්‍රශ්නයක් වෙලා. ලෝකේ අනිත් රටවලත් එහෙමයි. ආණ්ඩුවේ ඇමැතිවරුන් කියනවා අපි ළිං මැඩියොයි කියා. ලෝකේ අනිත් රටවල අධ්‍යාපනය පෞද්ගලීකරණය මිනිස්සු බාර අරං තියෙනවද? ඒ රටවලත් මෙය දැවැන්ත ප්‍රශ්නයක් බවට පත් වෙලා. තමන්ගේ පාඨමාලවට යන මුදල පියවා ගන්න තමන්ගේ ඇඟ විකුණන ශිෂ්‍යාවන් වෙනත් රටවල ඉන්නවා. මෙය මිනිස් සමාජය මුහුණ දෙන ඛේදවාචකයක්.
සයිටම් එකේ වෛද්‍ය උපාධිය විකුණන්නේ ලක්ෂ 120 කට. රටේ සාතිශය බහුතරයකට ඒවගේ මුදලක් වියදම් කරන්න බෑ. ආණ්ඩුව තවත් උපාධි කඩ ගේන්න හදනවා. සයිටම් කියන්නේ පෙරහැරේ මුලින් යන කසාකාරයො වගෙයි. තව විනාශ කාරී වැඩපිළිවෙළක් මේ පිටිපස්සේ තිබෙනවා.  වෛද්‍ය සභාවේ ලේඛකාධිකාරීගේ දියණියගේ සිදුවීම ගත්තම ඇය අයින් වුණේ ආයතනයේ වංචාවක් නිසයි. සයිටම් ආයතනය මුල සිටම වංචාකාරී වැඩ කළේ. ඔවුන් පුවත්පත් දැන්වීම්   පළ කළා වෛද්‍ය සභාව පිළිගත් ආයතනයක් කියා. වෛද්‍ය සභාව එය ප්‍රතික්ෂේප කරමින් දැන්වීම් පවා පළ කළා.
ප්‍රශ්නය - එවැනි දැන්වීම් පළ කිරීමට වෛද්‍ය සභාවට බලයක් නැහැ නේද? එය කළ යුත්තේ අමාත්‍යංශයෙන් නේද?
පිළිතුර - උසස් අධ්‍යාපන අමාත්‍යංශයට අවශ්‍ය විදියට සයිටම් හසුරවනවා කියලා රීතියක් ලෝකයේ නෑ. උසස් අධ්‍යාපන අමාත්‍යංශයට විශ්ව විද්‍යාල බාරයි. උසස් අධ්‍යාපන අමාත්‍යංශය විශ්ව විද්‍යාල පවත්වාගෙන ගියාට වෛද්‍ය විද්‍යාව කියන විෂයේ ප්‍රමිතිය උසස් අධ්‍යාපන අමාත්‍යංශය පවත්වාගත යුත්තේ වෛද්‍ය සභාවට අනුවයි. එය ලෝකේ පුරාම තිබෙන සම්මතයක්. වෛද්‍ය වෘත්තියට අදාළව ලෝකේ හැම රටකම පනත් තිබෙනවා. වෛද්‍ය ආඥා පනත මගින් තමයි ලෝකයේ හැම රටකම වෛද්‍ය සභාව බලාත්මක කරන්නේ. විශ්ව විද්‍යාලවලට ඕනෑ විදියට උපාධි දීලා වෛද්‍ය සභාවට බලපෑම් කරන්න බෑ ඒවා පිළිගන්න කියලා. වෛද්‍ය සභාවට පිටින් වෛද්‍යවරුන් බිහි කරන ලෝකයේ පළවෙනි රට බවට ලංකාව පත්වෙන්න හදනවා.
ප්‍රශ්නය - සයිටම් ආයතනය නියමිත ප්‍රමිතියට අනුකූලව ක්‍රියාත්මක වුණොත් ඔබ ඊට එකඟ වෙනවාද?
පිළිතුර - අපිට තිබෙන්නේ ප්‍රතිපත්තිමය ප්‍රශ්නයක්. ප්‍රමිතිය සම්බන්ධ ප්‍රශ්නයක් නොවෙයි.
ප්‍රශ්නය - ඒ තුනක් අරගෙනත් විශ්ව විද්‍යාලයට යා නොහැකි සිසුන් ඉන්නවා. දුෂ්කර පැතිවල සී දෙකක් සහ එස් සාමර්ථයක් ගත් විය විශ්ව විද්‍යාල සුදුසුකම් ලබන බව කියනවා.  එය විශ්ව විද්‍යාල සුදුසුකම් නොබලන අයට අසාධාරණයක් නොවෙයිද?
පිළිතුර - ලංකාවේ පවතින අධ්‍යාපන පද්ධතියේ විශාල ප්‍රශ්න ප්‍රමාණයක් තිබෙනවා. දිස්ත්‍රික් කෝටා ක්‍රමය ගත්තොත් ප්‍රශ්න තිබෙනවා. දැනට විශ්ව විද්‍යාලවලට බ﻿ඳවා ගන්නා ක්‍රමයේ ගැටළු තිබෙනවා. හැබැයි ඊට විසඳුම සයිටම් නොවෙයි. ලංකාවේ අධ්‍යාපනය නිසා අසාධාරණයට ලක් වෙන විශාල පිරිසක් ඉන්නවා. එයින් ඉතාම සුළු පිරිසකට විතරයි සයිටම් යන්න පුළුවන්. රජය මැදිහත් වෙලා වෛද්‍ය අධ්‍යාපන පුළුල් කළ යුතුයි.
ප්‍රශ්නය - දැන් අධිකරණයෙන් තීන්දුවක් දී තිබෙනවා. එය නොපිළිගත්තොත් අධිකරණයට අපහාස කළා වෙනවා නේද?
පිළිතුර - අධිකරණයෙන් යම් තීරණයක් දී තිබෙනවා. නමුත් සයිටම් නිසා විශාල පිරිසකට අසාධාරණයක් වෙනවා. මේ රටේ ජනතාවගේ ජීවිතය පිළිබඳ ප්‍රශ්නෙදි කුමන බාධක ආවත් සටන් කරන්න සූදානම්. වෛද්‍ය සභාවේ ලියාපදිංචිය දීර්ඝ නොකළ වෛද්‍යවරු මෙහි සිටින බවට අපි පැමිණිලි කළා. තවම විමර්ශන නෑ. අවසර නැතිව මෘත ශරීර තබාගෙන ඉන්නා බවට පැමිණිලි කළා. තවම පරීක්ෂණ නෑ.</body>
    <comments>
        <comment>
            <author>අශාන්</author>
            <date>2017-02-17 01:12:21</date>
            <index>0</index>
            <phrase>බයිලා එපා සහෝදරයා. සෞඛ්‍ය සහ අධ්‍යාපනය විකුණනවට අකමැති නම් පුද්ගලික පන්ති ගිහින් ගොඩගිය ඔයාලා පුද්ගලික රෝහල්වල ගිනිගණන් වලට සෞඛ්‍යය විකුණන්නේ නැතුව ඉන්නත් පොරොන්දු වෙනවද?</phrase>
            <sentiment>UNDEFINED</sentiment>
        </comment>
        <comment>
            <author>ජීවන්ත</author>
            <date>2017-02-17 01:49:42</date>
            <index>1</index>
            <phrase>අධ්‍යාපනය දිනෙන් දින වළපල්ලට යවනවා. අද උසස්පෙළ සාමාන්‍ය පෙළ සම්පූර්ණයෙන්ම පෞද්ගලිකරණය වෙලා. විශ්වවිද්‍යාල ස්වාභාවික මරණයකට යවන්න පාලකයෝ උත්සාහ කරනවා. අවුරුදු 6 කට වඩා වි.විද්‍යාල වලින් ඉගෙනගෙන එන වෛද්‍යවරුන්ට ලැබෙන මූලික වැටුප 26,000ක් වගේ අගයක්. වෛද්‍යවරුන්ට මුදල් ඕනෑ නම් කරන්න කියනවා පෞද්ගලික සේවය. කවදාවත් මිනිස්සු පාලකයන්ට බනින්නේ නැහැ, බනින්නේ වෛද්‍යවරුන්ට කියලා පාලකයෝ දන්නවා.</phrase>
            <sentiment>UNDEFINED</sentiment>
        </comment>
        <comment>
            <author>නිල්මිණි-ජපානය</author>
            <date>2017-02-17 01:53:46</date>
            <index>2</index>
            <phrase>බෙහෙත් ගන්න ඇඟ විකුණන්න වෙන එකට විතරයි මේ ‘වෙන්න මුදලාලිලා‘ කැමති. කොහොම වුණත් මෙයා උත්තර දීලා තිබෙන්නේ අහපු ප්‍රශ්න වලට නොවෙයි.</phrase>
            <sentiment>UNDEFINED</sentiment>
        </comment>
        <comment>
            <author>සහන්</author>
            <date>2017-02-17 01:56:47</date>
            <index>3</index>
            <phrase>මෙයාගේ තියෙන්නේ පුද්ගලිග විශ්ව විද්‍යාල ප්‍රශ්නයක් නොවෙයි. රජයට විරුද්ධ පුද්ගලික ප්‍රශ්නයක්.</phrase>
            <sentiment>UNDEFINED</sentiment>
        </comment>
        <comment>
            <author>සහන්</author>
            <date>2017-02-17 02:00:32</date>
            <index>4</index>
            <phrase>මහරජුගේ කාලේ මෙයා කොහෙද හිටියේ? මොවුන්ගේ තියෙන්නේ පන්ති වෛරය හා මහින්දට කඩේ යාම පමණයි. සහෝදර සහෝදරියනි, රැවටෙන්න එපා</phrase>
            <sentiment>UNDEFINED</sentiment>
        </comment>
        <comment>
            <author>අසංග අතපත්තු</author>
            <date>2017-02-17 02:14:05</date>
            <index>5</index>
            <phrase>මේ අය බයයි සයිටම් එකෙන් එන වෛද්‍යවරුන්ට..!</phrase>
            <sentiment>UNDEFINED</sentiment>
        </comment>
        <comment>
            <author>නීල්</author>
            <date>2017-02-17 02:26:08</date>
            <index>6</index>
            <phrase>සයිටම් එකට අපි විරුද්ධයි. අපේ සහයෝගය ඔබට.</phrase>
            <sentiment>UNDEFINED</sentiment>
        </comment>
        <comment>
            <author>ධනුෂ්ක</author>
            <date>2017-02-17 02:51:26</date>
            <index>7</index>
            <phrase>අයියෝ සනත්, අපිට රැවටෙන්න එපා කියන්න ඔයා කොතනද ඉන්නේ? ඔයාගේ දැක්ම පටුයි. මේ වගේ කඩ තව 5ක් අැරලා රජයේ අාචාර්යවරු මිළ දී ගත්තොත් ඔයා එනවද අපට උගන්නන්න. රටේ ඉන්න 10% ක් වෙනුවෙන් 80%කගේ අධ්‍යාපනේ වළපල්ලට යවන්නද? ඔයාලා වගේ ධනපතියන් හරි අාසා අැති එ්කට. එතකොට දුප්පතුන් ඔයාලා ළඟ වහල්ලු කරගත හැකිනේ නේද? අපි අපේ අයට අපි අා මඟ ඉතිරි කරනවා.</phrase>
            <sentiment>UNDEFINED</sentiment>
        </comment>
        <comment>
            <author>චන්ද්‍රා</author>
            <date>2017-02-17 03:06:41</date>
            <index>8</index>
            <phrase>ඊසීජී එකත් රෝගීන් ලවා පිටින් ගෙන්න ගන්නේ ඔය යහපත් සිතුවිලි නිසාද? මේ වගේ ව්‍යාපාර ඔක්කොම ඔය කියන ප්‍රමිතියට අයිතිද? ලෙඩෙක් අාවහම ලොක්කා එනකල් බලාගෙන ඉන්න එකත් ප්‍රමිතියද?</phrase>
            <sentiment>UNDEFINED</sentiment>
        </comment>
        <comment>
            <author>රොහාන්</author>
            <date>2017-02-17 03:16:54</date>
            <index>9</index>
            <phrase>අපිත් දැක්කා ජාතික ඇඳුම ඇඳගෙන විශ්ව විද්‍යාලයට ගිය අය. උපාධිය ගත්තට පස්සේ ඒ අය ඉන්නේ ටයි පටි දාගෙන සීතල කාමර වල. මොවුන්ට ගහන්න ඕනෑ මඩු වලිගයෙන්. සයිටම් ආයතනය අහෝසි කරනවා නම් සියලුම රජයේ වෛද්‍යවරුන්ගේ පෞද්ගලික වෛද්‍ය කඩ තහනම් කළ යුතුයි. ඒ වගේම අනෙකුත් සියලුම පහසුකම් සහ දීමනා නතර කළයුතුයි. මහජන මුදලින් නොමිලේ ඉගෙනගත්තා නම් රජයේ අනුමත පඩියට රජයේ රෝහල් වල පමණක් සේවයට යොදා ගත යුතුයි.</phrase>
            <sentiment>UNDEFINED</sentiment>
        </comment>
        <comment>
            <author>ප්‍රදීප්</author>
            <date>2017-02-17 03:17:18</date>
            <index>10</index>
            <phrase>අපූරු ප්‍රතිපත්තිය..! මොවුන් කිසිම දිනක අධ්‍යාපනය විකිණීමට විරුද්ධව කතා කළේ නැත. අනෙකුත් සියලු විශ්ව විද්‍යාලය එලියට ආවත් මොවුන් ඔවුන් අාත්මර්ථකාමීව සිටියි. ජනයාගෙන් මුදලින් ඉගෙනගෙන, පුද්ගලිකව උපයන මුදලින් සතයක්වත් බදු නොගෙවන උන් නිදහස් අධ්‍යාපනය ගැන කතාකිරීම විහිලුවකි.</phrase>
            <sentiment>UNDEFINED</sentiment>
        </comment>
        <comment>
            <author>හරිශ්චන්ද්‍ර</author>
            <date>2017-02-17 03:19:57</date>
            <index>11</index>
            <phrase>අනේ මොකටද මගේ කට!</phrase>
            <sentiment>UNDEFINED</sentiment>
        </comment>
        <comment>
            <author>ඇසළ</author>
            <date>2017-02-17 03:50:04</date>
            <index>12</index>
            <phrase>ලැජ්ජයි දරුවා. අපේ රටටම නිගාවක්</phrase>
            <sentiment>UNDEFINED</sentiment>
        </comment>
        <comment>
            <author>විරාජ්</author>
            <date>2017-02-17 03:50:17</date>
            <index>13</index>
            <phrase>කතාව ඇත්ත, අපේ රටේ අධ්‍යාපනයේ ප්‍රශ්න තියෙනවා. එ්කට හේතුව අධ්‍යාපනයට ජාතික ප්‍රතිපත්තියක් නැති වීම. එ්ක රජයේ වැරැද්ද. හැබැයි විසඳුම සයිටම් එක හෝ ඒ හා සමාන කඩ නොවේ. මේවට හුරේ දාන ජනතාව දන්නේ නැහැ නිදහස් අධ්‍යාපනය කියන එක නැතිවේගෙන යනවා කියලා මේ වැඩ වලින්</phrase>
            <sentiment>UNDEFINED</sentiment>
        </comment>
        <comment>
            <author>සමන්ත</author>
            <date>2017-02-17 04:03:16</date>
            <index>14</index>
            <phrase>මේ අයට බයවෙලා රට දියුණු කරන්න බෑ. අපිටත් සල්ලි දීල ඉගෙනගන්න නෑ තමයි. හැබැයි පුළුවන් අය ඉගෙනගෙන රට සේවය කරාම එකේ තියෙන වැරද්දක් අපි නම් දකින්නේ නෑ. නිදහස් අධ්‍යාපනය පවතින්නේ රටේ මිනිස්සු බදු ගෙවනකම් විතරයි. එ්කෙන් ඉගෙනගෙන රටේ මිනිස්සුන්ටම කොකා පෙන්නනමේ අයට තියෙන්නේ මෙයාලගෙ බලය පිළිබද කුහක ප්‍රශ්නයක් විතරයි දොස්තරලට සහ වෙන්ට ඉන්න අයට තියෙන්නේ.ඒ නිසා ඔය මොනවා කිව්වත් ආයේ ආපසු හැරවීමක් අවශ්‍ය නෑ. මිනිස්සුන්ගේ බදු මුදල් වලින් ඉගෙනගන්න එකයි, සල්ලි දීල ඉගෙනගන්න එකයි දෙකම අධ්‍යාපනය තමයි. අන්තිමට ඔය කවුරුත් කරන්නෙත් එකම දේ. ඒ මිනිස්සුන්ව හුරගෙන කන එක. ඒ නිසා පුද්ගලික ව්‍යාපාරයක් වහන්න කියලා කියන්න මෙයාල කවුද? ඒවා කරේ ඉස්සර.</phrase>
            <sentiment>UNDEFINED</sentiment>
        </comment>
        <comment>
            <author>රුවන්</author>
            <date>2017-02-17 04:30:41</date>
            <index>15</index>
            <phrase>වෛද්‍ය උපාධිය පමණක් නෙවෙයි, අනෙකුත් උපාධීන්ද පේමට් ගානේ දෙන එක නතරකිරීමට පෙලගැසෙමු.</phrase>
            <sentiment>UNDEFINED</sentiment>
        </comment>
        <comment>
            <author>මෙලනි</author>
            <date>2017-02-17 05:02:21</date>
            <index>16</index>
            <phrase>සියල්ල පුද්ගලී කරණය කරන්න ලොකුවට කතා කරන ලංකාවේ මිනිස්සු ගැන අනුකම්පා කරන්න.. ඔවුන්ට පුද්ගලීක රෝහලක දිනක බිලවත් ගෙවා ගන්න බෑ .. එත ඔවුන්ට ඒක තේරුම්ගන්න තරම් මොලයක් නෑ .</phrase>
            <sentiment>UNDEFINED</sentiment>
        </comment>
        <comment>
            <author>අතුල</author>
            <date>2017-02-17 06:03:07</date>
            <index>17</index>
            <phrase>නිදහස් අධ්‍යාපනයේ දීත් වගේම අධ්‍යාපනයේ දීත් නිදහසත් තියන්ට ඕන.</phrase>
            <sentiment>UNDEFINED</sentiment>
        </comment>
        <comment>
            <author>දිමුත්</author>
            <date>2017-02-17 06:09:19</date>
            <index>18</index>
            <phrase>හැම ආණ්ඩුවක්ම පොඩි මිනිහාගේ ඡන්දෙන් ඇවිත් සල්ලි තියෙන එකාට අදිනවා. මේක අපේ මිනිස්සු තාම තේරුම් අරන් නැහැ.</phrase>
            <sentiment>UNDEFINED</sentiment>
        </comment>
        <comment>
            <author>සුසිල්</author>
            <date>2017-02-17 06:54:36</date>
            <index>19</index>
            <phrase>පව් මොනවා තේරෙනවද වෛද්‍යවරු වෙලා ජනතාව ගැන හිතනවානම් මිනිස්සු ශබ්ද විකශන යන්ත්‍ර බැදගෙන ඇතැම් ශල්‍යකර්ම වලට මුදල් සොයන්න අවශ්‍ය නෑ. අනික චැනල් කරන්න මෙච්චර සල්ලි ගෙවන්න ඕනේ නෑ. මේ අතර දෙවියන් වගේ වෛද්‍යවරුත් ඉන්නවා ඒ අයට අපි ජනතාව විදිහට ගරු කරනවා. රෑපවාහිනියේ විවාද වලට එන අය (සයිටම්) කථා කරන විදිහ දැක්කාම උගත් දොස්තරලාද කියලා හිතෙනවා. එහෙත් ආයෙත් කියනවා දෙවිවරු වගේ දොස්තර වරුත් ඉන්නවා</phrase>
            <sentiment>UNDEFINED</sentiment>
        </comment>
        <comment>
            <author>අශේන්</author>
            <date>2017-02-17 07:12:31</date>
            <index>20</index>
            <phrase>පුද්ගලික චැනලින් නොකරන දොස්තරල්ගේ ප්‍රමාණය ටිකක් කියන්නකෝ සහෝදරයා</phrase>
            <sentiment>UNDEFINED</sentiment>
        </comment>
        <comment>
            <author>ශාන්</author>
            <date>2017-02-17 07:17:05</date>
            <index>21</index>
            <phrase>දොස්තරලාට අපේ සල්ලි වලින් ඉගෙනගෙන අපෙන් අායෙත් සල්ලි අරගෙන බෙහෙත් දෙන එක හොඳයි. මේ තමයි නියම ත්‍රස්තවාදියෝ</phrase>
            <sentiment>UNDEFINED</sentiment>
        </comment>
        <comment>
            <author>ශාන්</author>
            <date>2017-02-17 07:18:47</date>
            <index>22</index>
            <phrase>රජයක් හැටියට ජනාධිපතිවරයා කොන්ද කෙළින් තියාගෙන උසාවි තීරණය අනුව වැඩ කරන්න නියෝග කරන්න.</phrase>
            <sentiment>UNDEFINED</sentiment>
        </comment>
        <comment>
            <author>සහන්</author>
            <date>2017-02-17 07:28:08</date>
            <index>23</index>
            <phrase>සයිටම් තහනම් කරනවා නම් සියලුම පුද්ගලික අධ්‍යාපන ආයතන තහනම් කරනු! රටේ මිනිසුන්ගේ බදු මුදලින් ඉගෙනගෙන චැනලින් කරන එක අවුරුදු 55 පසුවන තුරු තහනම් කරනු!</phrase>
            <sentiment>UNDEFINED</sentiment>
        </comment>
        <comment>
            <author>නිමල්</author>
            <date>2017-02-17 09:01:40</date>
            <index>24</index>
            <phrase>තවදුරටත් නිදහස් අධ්‍යාපනය අපේ රටට අවශ්‍ය නැහැ. මිනිසුන්ට අවංකව වැඩකරලා රටේ ජාතික අදායමට උදව්වක් වෙන විදියට හොරාකරන්නේ නැතුව තමන්ට පැවරෙන වගකීම ඉෂ්ට කරලා ලැබෙන මුදලින් තමන්ගේ ළමයින්ට උගන්වන්න පුරුදු කළයුතු කාලය දැන් ඇවිල්ලා තියෙන්නේ. එහෙම බැරි අයට ආබාධිත අයට, යමක් කමක් කරගන්න බැරි අයට විතරයි නිදහස් අධ්‍යාපනය තවදුරටත් අවශ්‍ය වෙන්නේ. මිනිසුන්ට මුදල් ඉපයීමට අවස්ථාව හදලා දෙන්න ඕනෑ. මුදල් තියන අය ජාත්‍යන්තර පාසල් වලට ළමයි යවනවා. ආණ්ඩුවේ ඉස්කෝල දෙනකන් බලාගෙන ඉන්නේ නැහැ.</phrase>
            <sentiment>UNDEFINED</sentiment>
        </comment>
        <comment>
            <author>නිම්මි</author>
            <date>2017-02-17 09:08:48</date>
            <index>25</index>
            <phrase>අනේ මෙයාලගේ කතා!</phrase>
            <sentiment>UNDEFINED</sentiment>
        </comment>
        <comment>
            <author>රවින්ද්‍ර</author>
            <date>2017-02-17 10:11:12</date>
            <index>26</index>
            <phrase>මේ ලෝකේ දෙයක් දන්නෙ නැතුව ගිරවෙක් වගේ බයිලා දොඩවන මුලාවේ වැටුනු කුහක දරුවෙක්...</phrase>
            <sentiment>UNDEFINED</sentiment>
        </comment>
        <comment>
            <author>කසුන්</author>
            <date>2017-02-17 10:30:12</date>
            <index>27</index>
            <phrase>මෙයාම කියනවනේ සයිටම් පටන්ගන්නකොටම ඒකට විරුද්ධ වුණා කියලා. ඒ කියන්නේ එ්කේ ප්‍රමිතිය නැහැ කියලා විරුද්ධ වෙනවා කියන්නේ බොරුනේ. පටන්ගන්නත් කලින් කොහොමද ප්‍රමිතිය නැහැ කියන්නේ. මෙයාලගේ බඩට වදී කියලා තම පටන්ගන්නකොටම විරුද්ධ වෙලා තියෙන්නේ.</phrase>
            <sentiment>UNDEFINED</sentiment>
        </comment>
        <comment>
            <author>අතුල</author>
            <date>2017-02-17 11:44:15</date>
            <index>28</index>
            <phrase>ඔය සමහර ප්‍රතිචාර දාල තියෙන්නේ මෙම ප්‍රශ්නයේ බරපතල කම නොදැන ඔව් ඔවුන් විද්‍යා වරුන් උනහම සල්ලි වලට බෙහෙත් දෙනවා තමයි එක නොවේ ප්‍රශ්නය එහෙම බය නැතුව අදටත් ඔවුන් ලගට යන්නේ තවමත් අපේ රටේ වයිද්‍ය ක්‍රමය දොස්තරලා ගේ දෙනීම උසස් එක රැකගන්න පුළුවන් වෙන්නේ සුදුසු කම් තියෙන ය විතරක් දොස්තරලා උනොත් පමණයි එස් 3 ක් ගත්ත එකට දොස්තර කම ලැබුනොත් කොහොමට හිටීවිද ? මෙතැනයි ප්‍රශ්නය තියෙන්නේ අනික අපි බදු ගෙවන්නේ මේවා නොමිලේ පවත්වා ගෙන යන්න ඔය එක එක අයගේ සුක විහරණයට නොවේ</phrase>
            <sentiment>UNDEFINED</sentiment>
        </comment>
        <comment>
            <author>බමුණු</author>
            <date>2017-02-17 12:27:23</date>
            <index>29</index>
            <phrase>අශාන් හරියට හරි පෞද්ගලික පන්ති පන්ති ගිහිල්ල විශ්ව විද්‍යාලයට ඇවිත් දැන් අධ්‍යාපනය විකුණනවට විරුද්ධලු එහෙනම් පුදගලික පාසල් වලටත් විරුද්ද වෙන්නකෝ</phrase>
            <sentiment>UNDEFINED</sentiment>
        </comment>
        <comment>
            <author>රු.තිසේරා</author>
            <date>2017-02-17 14:29:53</date>
            <index>30</index>
            <phrase>මේකට අදහස් ඉදිරිපත් කරන්න බොහෝ අයගේ දැනුම හා අධ්‍යාපනය ගැන මට ඇතිවෙන්නේ දුකක් හා කලකිරීමක්නොදන්න්දේ දන්නා කෙනෙක්ගෙන් අසාවත් දැනගන්න මහත්තුරුනි .</phrase>
            <sentiment>UNDEFINED</sentiment>
        </comment>
        <comment>
            <author>අරවින්ද</author>
            <date>2017-02-18 00:31:29</date>
            <index>31</index>
            <phrase>ධනුෂ්ක, අලුතින් ඇතිවන ආයතන විදේශීය විශ්ව විද්‍යාල වලට අනුබද්ධ නම්, අාචාර්යවරුන් පිටරටින් පැමිණීමටත් හැකියි. ඔවුන් ලංකාවෙන් අාචාර්යවරු බඳවා ගත්තොත්, ලංකාවේ විශ්ව විද්‍යාල වල වෙන උගත් සුදුස්සන් ඇත්තෙම නැද්ද ඒ පුරප්පාඩු පියවීමට? එමනිසා දැන්මම නිකම් බිල්ලන් මවාගෙන බයේ දඟලන්න එපා.</phrase>
            <sentiment>UNDEFINED</sentiment>
        </comment>
    </comments>
</newsArticle>
