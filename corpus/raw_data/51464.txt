<?xml version="1.0" encoding="UTF-8" standalone="yes"?>
<newsArticle>
    <articleId>51464</articleId>
    <title>ඊශ‍්‍රායලයට විදිය හැකි බැලැස්ටික මිසයිලයක් ඉරානය අත්හදා බලයි</title>
    <author>ඒඑෆ්පී පුවත් ඇසුරිනි  තෙහෙරාන් නුවරදීය</author>
    <date>2012 ජූලි මස 04 09:56:22</date>
    <body>ඊශ‍්‍රායලයට විදිය හැකි මධ්‍ය දුර බැලැස්ටික මිසයිලයක් සාර්ථකව අත්හදා බැලීමට ඉරාන විප්ලවීය හමුදාව ඊයේ (3) සමත් විය.
ඉරාන හමුදාව ‘ෂහාබ් 3’ නමැති එම මිසයිලය අත්හදා බැලූවේ එරට කාවීර් කාන්තාරයේ ආරම්භ කෙරුණු යුද අභ්‍යාසයක් අතරතුරේදීය.
‘ෂහාබ් 3’ මිසයිලයට කිලෝ මීටර් 2,000 දුර යෑමේ හැකියාව ඇති අතර එයට පහසුවෙන්ම ඊශ‍්‍රායලයේ ඉලක්කවලට ළඟා විය හැක. ඊශ‍්‍රායලය ඇත්තේ ඉරානයේ සිට කිලෝ මීටර් 1,000 ක දුරිනි.
ඉරානයේ යුද අභ්‍යාසය  සජීවි ලෙස වාර්තා කළ එරට  ‘අල් අලාම්’ පුවත් සේවය කියා සිටියේ ‘ෂහාබ් 1’ සහ ‘ෂහාබ් 2’ යනුවෙන් කෙටි දුර මිසයිල දෙකක් ද සාර්ථකව අත්හදා බැලූ බවය. එම මිසයිලවලට කිලෝ මීටර් 300 ක් හෝ 500 ක් දුරට යා හැකිය.
ඊට අමතරව ඉරාන හමුදාව සහ විද්‍යාඥයන් එක් වී නිර්මාණය කළ නියමුවන් රහිත බෝම්බ හෙළන ඩ්‍රෝන යානා දෙකක් ද අත්හදා බැලූ බව වාර්තා වේ.
නියමුවන් රහිත ඩ්‍රෝන යානා තාක්ෂණය ඉරාන හමුදාවට අලූත් දෙයකි.  ඩ්‍රෝන යානා භාවිත කරන්නේ ඇමෙරිකාවයි. ඇමෙරිකාව ඔත්තු නිරීක්ෂණයට පමණක් නොව ප‍්‍රහාර සඳහා ද ඩ්‍රෝන යානා යොදා ගනී.
පසුගිය වසරේ ඉරාන ගුවන් සීමාවට ඇතුළු වී ඔත්තු බැලූ ඇමෙරිකා ඩ්‍රෝන යානයක් තම පාලනයට නතු කර ගැනීමට ඉරානයට හැකිවිය. එම යානය ආපසු ඉල්ලා සිටිය ද ඇමෙරිකාවට එය දීම ඉරානය ප‍්‍රතික්ෂේප කළේය.
ඉරානය දැන් ඔවුන්ගේ ඩ්‍රෝන යානා නිර්මාණය කරන්නේ ඇමෙරිකා යානයේ තාක්ෂණය යොදා ගනිමින් යැයි ඇමෙරිකා රජය සැක කරයි.
ඉරානයේ න්‍යෂ්ටික වැඩසටහනට විරෝධය පළකරමින් යුරෝපා රටවල් පනවා තිබූ සම්බාධක ආරම්භ වූයේ ද පෙරේදා (2) සිටය. එම සම්බාධක අනුව යුරෝපා රටවල් ඉරානයෙන් තෙල් ආනයනය නැවැත්වීමට තීරණය කර තිබේ. සෙසු රටවල් සමඟ ඉරානය පවත්වන වෙළෙඳ ගනුදෙනුවලට එම සම්බාධක බාධාවක් වෙයි.
ඇමෙරිකාවත්, යුරෝපා රටවලූත් මේ අයුරින් ඉරානයට එරෙහි සම්බාධක පැනැවීමේ ප‍්‍රධාන අරමුණ වන්නේ ඉරාන න්‍යෂ්ටික වැඩසටහන අවලංගු කිරීමය. ඉරානය තරයේ ප‍්‍රතික්ෂේප කළත් බටහිර රටවල් චෝදනා කරන්නේ ඉරානය පරමාණු බෝම්බ නිපදවන බවටය.
ඊශ‍්‍රායලය පවසන්නේ සම්බාධක යොදා ඉරානය මට්ටු කළ නොහැකි බවත් ඉරානයට හමුදා ප‍්‍රහාරයක් එල්ල කළ යුතු බවත්ය. ලෝකයේ ත‍්‍රස්තවාදය පතුරුවන්නේ ඉරානය යැයි ද ඊශ‍්‍රායලය චෝදනා කරයි.
ඊශ‍්‍රායලය ඇමෙරිකාවේ මිතුරෙකි. ඇමෙරිකාවෙන් ලැබුණු න්‍යෂ්ටික මිසයිලවලින් ඊශ‍්‍රායලය ශක්තිමත්ය. ඉරානයට මිසයිල ප‍්‍රහාරයක් යැවීමට ඊශ‍්‍රායලයට හැකියාව ඇත. කෙසේ නමුත් ඉරානය පවසන්නේ ඊශ‍්‍රායලය මිහිතලයෙන් අතු ගා දැමීමට ඔවුන්ට හැකියාව ඇතැයි කියාය.</body>
    <comments>
        <comment>
            <author>චන්දන</author>
            <date>2012-07-04 14:35:31</date>
            <index>0</index>
            <phrase>ඊස්‍රායලයට ෂොට් එකක් දෙනනම ඕනි...</phrase>
            <sentiment>UNDEFINED</sentiment>
        </comment>
        <comment>
            <author>නාලක</author>
            <date>2012-07-05 20:47:20</date>
            <index>1</index>
            <phrase>ඉරානය ගැහුවොත් ලෝකෙම ඉවරයි</phrase>
            <sentiment>UNDEFINED</sentiment>
        </comment>
    </comments>
</newsArticle>
