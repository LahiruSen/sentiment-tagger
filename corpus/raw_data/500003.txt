<?xml version="1.0" encoding="UTF-8" standalone="yes"?>
<newsArticle>
    <articleId>500003</articleId>
    <title>2014/15 සහල් ආනයනයෙන් රජයට කෝටි 1515ක පාඩුවක්</title>
    <author>තරිඳු ජයවර්ධන</author>
    <date>2017 ජනවාරි මස 19 21:08:42</date>
    <body>පිළිගත් ක්‍රමවේදයන්ට අනුකූල නොවන ලෙස  සහල් ආනයනය කිරීම නිසා  රජයට සහ ලංකා  සතොස ආයතනයට රුපියල් කෝටි  1515ක (රුපියල් 15,157,031,018) අලාභයක් සිදුවී ඇතැයි විගණකාධිපති දෙපාර්තමේන්තුව කළ පරීක්ෂණයේ දී හෙළි වී තිබේ.   ලංකා සතොස ආයතනය  2014 සහ 2015 වර්ෂවලදී  ආනයනික සහල් සඳහා රුපියල් කෝටි 2701ක පිරිවැයක් දරා තිබුණ ද, සහල් අලෙවියෙන් ලැබී තිබුණේ රුපියල් කෝටි 1185ක් පමණක් බව ද මේ ගැන කළ විගණකාධිපති වාර්තාවේ සඳහන් වේ.   සීමා සහිත ලංකා සතොස විසින් 2014 සහ 2015 වර්ෂවලදී සිදු කරන ලද සහල් ආනයන ක්‍රියාවලිය සම්බන්ධයෙන් 2016 සැප්තැම්බර් මස 20 වැනි දා කෝප් කමිටුවෙන් කළ ඉල්ලීමක් අනුව විගණකාධිපතිවරයා මෙම වාර්තාව සකස් කර ඇත.   2012, 2013 සහ 2015 වර්ෂවල දී දේශීය සහල් නිෂ්පාදනය සත්‍ය පරිභෝජන සීමාව ඉක්මවා ගොස් තිබුණ ද එම වර්ෂවලදී විදෙස් රටවලින් සහල්  ආනයනය කර තිබුණු බව ද විගණන විමර්ශනයේ දී නිරීක්ෂණය වී තිබේ.   2014 සහ 2015 වර්ෂවල අවස්ථා ගණනාවක දී සහල් ආනයනය කිරීමේ දී ලංකා සතොස ආයතනය ප්‍රසම්පාදන මාර්ගෝපදේශ සංග්‍රහය ගැන සැලකිල්ලක් දක්වා නැති බව විගණකාධිපති දෙපාර්තමේන්තුව නිකුත් කළ වාර්තාවේ සඳහන් කර තිබේ. එමෙන්ම සහල් මිල දී ගැනීමේ දී විධිමත් ගිවිසුම්වලට එළඹී නැති බව ද හෙළි වී ඇතැයි විගණකාධිපති දොපර්තමේන්තුව සඳහන් කරයි.   විගණනයෙන් පරීක්ෂා කළ පසුගිය නොවැම්බර් 16 වැනි දා වන විටත් මාස 19කට ආසන්න කාලයක් සහල් බහාළුම් කිසිදු ප්‍රයෝජනයට නොගෙන වරාය පරිශ්‍රයේ සහ පෞද්ගලික බහාළුම් අංගන තුළ ගබඩා කර තිබෙන බව ද, ඒවා ගබඩා කිරීමේ දී කිසිදු ප්‍රමිතියකින් තොරව සිදු කර ඇති බව ද විගණනයේ දී අනාවරණය වී තිබේ.   මෙලෙස සහල් ආනයනය කිරීමෙන් කෘෂි ආර්ථිකයට සිදුවන බලපෑම් ගැන ප්‍රමාණවත් සැලකිල්ලක් දක්වා නොමැති බවට නිගමනය කරන විගණකාධිපතිවරයා මෙම අලාභය සදහා වගකිවයුතු නිලධාරීන් හදුනා ගත යුතු බවට සිය වාර්තාවෙන් නිර්දේශ කරයි. ඉදිරියේ දී මෙවැනි අලාභ ඇති නොවීමට ප්‍රසම්පාදන ක්‍රියාවලිය විධිමත් කළ යුතු බවටත් විගණකාධිපතිවරයා   නිර්දේශ කර තිබේ.   එසේම අනුමැතියකින් තොරව රජයේ මුදල් භාවිත කර ඇතැයි නිගමනය කරන විගණකාධිපතිවරයා ඒ සදහා නිලධාරීන් වගකීමෙන් බැදෙන බව ද සදහන් කරයි.</body>
    <comments>
        <comment>
            <author>දහම්</author>
            <date>2017-01-19 16:01:23</date>
            <index>0</index>
            <phrase>එතකොට දැනුත් මේ හදිස්සියේ හාල් පිටරටින් ගෙන්නන්න දඟලනවා නේද?</phrase>
            <sentiment>UNDEFINED</sentiment>
        </comment>
        <comment>
            <author>සුසන්ත</author>
            <date>2017-01-19 16:53:11</date>
            <index>1</index>
            <phrase>දැන් මේවා පියවන්නෙ අපිද?</phrase>
            <sentiment>UNDEFINED</sentiment>
        </comment>
        <comment>
            <author>කමල්</author>
            <date>2017-01-19 16:50:21</date>
            <index>2</index>
            <phrase>දහම් හැමදේම පටළවාගෙනනේ!</phrase>
            <sentiment>UNDEFINED</sentiment>
        </comment>
        <comment>
            <author>වින්සන්ට්</author>
            <date>2017-01-19 19:24:54</date>
            <index>3</index>
            <phrase>වගකීමට බැඳෙන නිලධාරීන් හඳුනා ගැනීම පමණක් ප්‍රමාණවත් වන්නේද? අවු.68 ක් ගියත් තවමත් අපට ක්‍රමයක් නැත. දුෂණය සහ වංචාවත් , අකාර්යක්ෂමතාවයත් අපි කවදත් අසන්නෙමු.මේ රාජ්‍ය පාලනය තේරුම් ගැනීම එතරම් පහසු නැත. ප්‍රශ්නවලට විසඳුම් නොමැති තැන සිදුවන දෙය කව්රුත් අතීතයෙන් උගත යුතුය.</phrase>
            <sentiment>UNDEFINED</sentiment>
        </comment>
        <comment>
            <author>ජගත් ලියනගේ</author>
            <date>2017-01-20 00:11:18</date>
            <index>4</index>
            <phrase>කවුරුහරි කියලා තිබුණද අපේ රටේ කුඹුරු වැඩියි කියලා. බලෙන් හරි වගාකරන එක නවත්තනවා කියලා</phrase>
            <sentiment>UNDEFINED</sentiment>
        </comment>
        <comment>
            <author>හිමාල්</author>
            <date>2017-01-20 03:53:20</date>
            <index>5</index>
            <phrase>විගණන වාර්තාව බලන්නේ වැඩේ සිද්ධ වුනාට පස්සේ සංඛ්‍යා ලේඛන දිහා. ඒත් ඒ ඒ තත්ත්වයන් වල වෙච්ච ප්‍රශ්න එයාලා බලන්නේ නෑ. අනික ප්‍රසම්පාදන ක්‍රමවේද මත ගියේ නෑ කියන පමණින් පාඩු වෙනවා කියන්න බෑ.</phrase>
            <sentiment>UNDEFINED</sentiment>
        </comment>
        <comment>
            <author>රොකී</author>
            <date>2017-01-20 14:53:48</date>
            <index>6</index>
            <phrase>ජනතාවට කිසියම් සේවයක් සිදුකළ ආයතන හැම එකක්ම පාහේ පහුගිය ආණ්ඩු විසින් විකුණා දමනු ලැබුවා. කිරි මණ්ඩලය, අලෙවි දෙපාර්තමේන්තුව, තුල්හිරිය ආදී රෙදි කම්හල්, කඩදාසි සංස්ථාව, සිමෙන්ති කම්හල් සියල්ලම, වානේ සංස්ථාව, කැළණි ටයර්, ඛනිජ වැලි සංස්ථාව, ස්කාගාර සංස්ථාව ආදී වශයෙන්.... අපේම ඡන්දය අරගන අපේම බඩට ගහනවා</phrase>
            <sentiment>UNDEFINED</sentiment>
        </comment>
        <comment>
            <author>ජස්ටින්</author>
            <date>2017-01-21 03:48:45</date>
            <index>7</index>
            <phrase>කොහොමද වෙනස!</phrase>
            <sentiment>UNDEFINED</sentiment>
        </comment>
    </comments>
</newsArticle>
